Jej Dostojność N.R.M.Werena  Pierwsza Namiestniczka  Najwyższego Sędziego Trybunału Imperialnego  w Grombie   Wasza Dostojność!Najpierw proszę o przebaczenie, iż nie stawiam się przed Waszą Dostojnością osobiście. Uczynię to tak szybko, jak tylko będzie możliwe, teraz jednak, złożony dolegliwościami właściwymi wiekowi podeszłemu, w żaden sposób nie mogę ruszyć do Waszej Dostojności, albowiem naraziłbym Jej oczy na widok naprawdę nader przykry. Nie skarżę się, przeciwnie, bo tylko usprawiedliwiam. Wiem, jak ważny jest dla Waszej Dostojności czas, spieszę więc przekazać owoce zleconej mi pracy, licząc że sama moja osoba nie jest tu najważniejsza.Wasza Dostojność, zgodnie z odebranym rozkazem nie szczędziłem trudu i wysiłku, by zebrać jak najwięcej pożądanych przez Nią wiadomości, dotyczących życia wiadomej Osoby. Niech mi będzie wolno nieskromnie zapewnić, że w ciągu zaledwie dwóch lat — bo tyle Wasza Dostojność przydzieliła mi czasu — nikt nie zdołałby dowiedzieć się więcej, a przecież moim obowiązkiem było jeszcze staranne spisanie wszystkich zebranych historii. Ogromną większość tego czasu pochłonęły liczne podróże, szczególnie podróż do Dartanu, choć nie ukrywam, iż ta część zadania była dla mnie najprzyjemniejsza. Ciężkie Góry — Wasza Dostojność to przyzna — nie są miejscem, które można by jakkolwiek przyrównać do dartańskiej Złotej Rollayny. Lecz nie mogę czuć się pokrzywdzony i nie śmiałbym narzekać, albowiem dla skromnego kronikarza zlecone przez Cesarską Córkę zadanie, samo jest już dostatecznym wyróżnieniem, a nie sposób przecież zapomnieć także o Jej wielkiej hojności. Pozostaje mi teraz już tylko prosić Waszą Dostojność o przebaczenie, że posyłam tak krótki list. Lecz nie ważyłbym się rozciągać go na wiele stronic, wiedząc jak cenny jest czas Pierwszej Namiestniczki Sędziego. Setki zapisanych kart, które położy przed Waszą Dostojnością mój posłaniec, dostarczą zapewne dość zajęcia Jej oczom.Na sam koniec pozwalam sobie dodać staranne i rzetelne wyliczenie wszystkich kosztów, których nie pokryła wypłacona mi przez skarbnika Waszej Dostojności zaliczka.Z nadzieją, że Wasza Dostojność nie zapomni o mej skromnej osobie, gdyby jeszcze kiedyś zechciała zlecić podobną do tej pracę, kreślę się z największym szacunkiem, dziękując za niezwykłe wyróżnienieC.Zerizes  — kronikarz
Izby oficerów garnizonu znajdowały się na piętrze; wiodły do nich strome, wiecznie pogrążone w mroku schody. Nadsetnik sforsował je i pokonał krótki korytarz. Wnętrze budynku mocno przywodziło na myśl armektański zajazd z pokojami gościnnymi. Od pewnego czasu setnicy i podsetnicy Legii Grombelardzkiej w Badorze żyli sobie dosyć wygodnie; każdy miał własną izdebkę — wielka rzadkość w innych garnizonach. Znalazłszy właściwe drzwi, komendant otworzył je bez żadnej zapowiedzi. Oślepiło go, wciąż mocne, pomimo wieczoru, światło dzienne, wpadające przez szeroko otwarte okno. Półnaga dziewczyna, wsparta rękami o framugę, obejrzała się przez ramię, mając chyba na języku jakieś ostre słówko. Zamiast tego odwróciła się i wyprostowała z nieudawanym szacunkiem. Z szacunkiem — prawie goła... Przez długą chwilę patrzył, nic nie mówiąc. Nie potrafił postępować z... kimś takim. Niepotrzebnie wchodził na górę, należało posłać dyżurnego legionistę. Ba, lecz kiedy właśnie chciał wejść. Miał zamiar rozporządzić wolnym czasem podkomendnej i chciał pokazać, że nie jest to rutynowy obyczaj. Ale w wojsku nie było miejsca na takie grzeczności. Zresztą, choćby i nawet... Poirytowany, uświadomił sobie z całą jasnością, że sytuacja jest niezręczna i krępująca tylko dla niego. Ta tutaj, armektańska łuczniczka, po prostu czekała na rozkazy. Chyba nawet nie wiedziała — a na pewno nie pamiętała — że jest rozebrana.  — Przyjdziesz do mnie. Zaraz. Ubrana — podkreślił z naciskiem, rozzłoszczony nie na żarty, bo wina była tylko i wyłącznie po jego stronie; po służbie, we własnej kwaterze, miała prawo chodzić w stroju najzupełniej dowolnym. — Dość mam widoku tych waszych gołych cycków. To jest wojsko, miejski garnizon w Badorze, w Grombelardzie. W Grombelardzie! Czy dotarło to do ciebie, Armektanko? Odwrócił się i wyszedł, hałasując buciorami na schodach. Nie zdążyła nawet potwierdzić przyjęcia rozkazu. Wykrzywiła się ze złością, tupnęła i pokazała pustym drzwiom język. Była równie wściekła jak komendant Argen.Tak, to była prawda niestety: znalazła się w Grombelardzie. Armektańska swoboda nie pasowała do tego wstrętnego, ponurego i dżdżystego kraju; zresztą nie pasowała do żadnej prowincji imperium. Czasem silono się na nią w Dartanie, lecz kaprysy dartańskich magnatów także pasowały do gór Grombelardu niczym... pięść do nosa. Dzicz! Tu była zwykła dzicz! W Armekcie oficer po służbie chętnie pił piwo lub wino w towarzystwie prostych żołnierzy — i potrafił jakoś zachować autorytet. Tutaj — rzecz zupełnie nie do pomyślenia. Miała stale paradować w mundurowej tunice, sypiać w strasznej nocnej koszuli (a jakże, dostała ją z przydziału! ) a może i udawać, że nigdy nie chodzi za potrzebą, bo to pewnie oficerom nie wypada! Nie myślała, że będzie tak ciężko. Przysłano ją na czele dziesięciu łuczniczek, by szkoliły Grombelardczyków w posługiwaniu się łukiem; była to broń rzadko tutaj używana i niepopularna. Nie wiadomo, kto wymyślił, by posłać same dziewczyny — dość, że był to pomysł chory, ech! głupi! Wydumano zapewne, że kobiety — prawie całkiem nieobecne w Legii Grombelardzkiej — zawstydzą miejscowych wojaków i skłonią do zaciekłej rywalizacji. I faktycznie, dwie już zaczęły tyć (komendant jeszcze o tym nie wiedział...). Szczytna misja armektańskich łuczniczek miała się zakończyć blamażem i kompletną kompromitacją. Nadsetnik Argen od początku nie taił obaw. „Przysłano mi was tutaj do pomocy, ale czuję, że będę miał kłopot” — powiedział na powitanie. I dodał jeszcze: „Pilnuj się, podsetniczko, i pilnuj swoich podkomendnych. Znam Armekt, to zupełnie inny kraj, niż Grombelard.” I miał rację. Ale jednak nie myślała, że będzie aż tak ciężko.Siedząc na łóżku, nerwowo obgryzała paznokcie. Nagle przypomniała sobie rozkaz komendanta i zerwała się na równe nogi. „Przyjdź zaraz” — powiedział. U Argena „zaraz” oznaczało: zaraz. Mundurową spódnicę miała na szczęście na sobie, koszula leżała na łóżku, ale przeszywanica gdzieś się zapodziała; znalazła tylko kolczugę i wciągnęła ją wprost na koszulę. Oficerska tunika wisiała na kołku wbitym w ścianę i pospieszne, nieostrożne szarpnięcie wyrwało w niej sporą dziurę. Buty były na miejscu. Pas z mieczem dopinała już na schodach, klamra stawiała opór, ale w końcu dała się zapiąć. Żołnierze na dziedzińcu chyba nie zauważali obrzydliwej mżawki, za to z wielką ciekawością spoglądali na biegnącą podsetniczkę (zapewne powinna kroczyć z godnością i dostojnie). Wpadła do budynku komendantury i wycelowała palec w wartownika.  — Melduj mnie u komendanta, już! Zatrzymała się w sali odpraw. Żołnierz zniknął za drzwiami sąsiedniej izby i natychmiast wrócił. Chwilę później znalazła się w izbie Argena. Tkwił przy oknie, z rękami założonymi za plecy. Musiał widzieć jej szarżę przez dziedziniec.  — Nie melduj — powiedział, odwracając się ku niej. Popatrzył badawczo... i pojęła, że jak zawsze, tak i teraz żaden szczegół mu nie umknie. Oczekiwała surowej reprymendy, lecz nadsetnik westchnął tylko i powiedział nadspodziewanie cicho, troskliwie, zupełnie niesłużbowo: — Na wszystkie moce świata, córeczko. Po czym dodał, wciąż z tym samym smutkiem:  — Bez przeszywanicy, a w tunice dziura. Spódnica wymięta i brudna, a buty, idę o zakład, nie smarowane od miesiąca. Jesteś pośmiewiskiem i fatalnym przykładem dla żołnierzy. Zrobię wszystko, by przerwać twoją wojskową karierę, bo ubliża mi, że oboje jesteśmy oficerami. Poślę raport do twojego komendanta w Rinie. Jakieś ciemne siły zdecydowały, że ją zniszczą — oto bowiem źle dopięta klamra pasa puściła, miecz o mały włos byłby upadł na podłogę. Przytrzymała go w ostatniej chwili. Argen nawet nie zareagował, tak jakby gubienie rynsztunku przez jego oficerów było czymś normalnym. Patrzył tylko, jakby oczekiwał, że zaraz odpadnie jej ręka, lub odepnie się noga.  — Koniec szkoleń — powiedział. — Nie będzie już strzelania z łuków, odsyłam was. Mam dla ciebie ostatni... — nie powiedział rozkaz. — Mam jeszcze jedną prośbę. Jestem w kłopocie i chciałbym, żebyś mi pomogła.  — Tak, panie — powiedziała cicho, nawet nie kryjąc rozpaczy.  — No, to siadaj. Na stole leżały jakieś pergaminy i wielki dziennik garnizonu. Odsunął wszystko na bok. Usiedli po obu stronach blatu.  — Jesteś kiepskim oficerem, Kareniro, ale dość porządną i niegłupią dziewczyną — rzekł i zrozumiała, że rozmowa będzie miała charakter zupełnie nieoficjalny. — Chcę powiedzieć, że czuję się winny, bo mogłem zrobić z ciebie żołnierza, ale niezbyt próbowałem. Od samego początku założyłem, że twoja misja tutaj skończy się... spełznie na niczym. No, dobrze. Mam dla ciebie zadanie, które jest chyba za trudne dla niektórych moich oficerów. A przynajmniej dla tych, których mam pod ręką. Więc pomyślałem o tobie. Wytrzeszczyła oczy.  — Otrzymałem list od mędrca Szerni — ciągnął, udając że nie widzi jej miny. — Od Dorlana-Przyjętego. Było to imię człowieka znanego w całym Szererze. Jej zdumienie przerodziło się w osłupienie. Komendant Argen otrzymywał listy od największego mędrca świata. Od najpotężniejszego ze wszystkich ludzi kiedykolwiek przyjętych przez Szerń.  — Z jakichś przyczyn Dorlan-Przyjęty nie może pojawić się Badorze. Nie wiem, dlaczego, to jego sprawa, nie powinna obchodzić ani ciebie, ani mnie. Wyświadcza mi wielką przysługę, wyjaśniając powody, dla których sępy upodobały sobie ostatnio te rejony gór — skrzywił się nieznacznie, wspomniawszy o skrzydlatych rozumnych. — Przez kilka najbliższych dni będzie bawił w okolicach Krzywych Skał, to dwa dni drogi stąd, zresztą dostaniesz przewodnika. Tam nic nie ma, nie wiem, dlaczego mędrzec Szerni... ale to też nas nie obchodzi. Mam sporo wątpliwości i pytań do Dorlana. Doręczysz mu list ode mnie. — Wziął ze stołu zapieczętowane pismo i uniósł w górę. — Pochodzisz z dobrego domu, znasz trochę historię Szereru, o ile wiem, mówisz trochę po dartańsku, czy tak? — wyliczał.  — Przez rok służyłam w dartańskim garnizonie... właściwie na pograniczu.  — Pamiętam, znam przebieg twojej służby. Takie więc są powody, dla których wolę posłać do Dorlana ciebie, niż niedźwiedzia znającego tylko regulaminy i potrafiącego wymachiwać mieczem. A najważniejsze, że niewiele wiesz o Ciężkich Górach i sępach. Wątpię, żeby Dorlan-Przyjęty miał czas i ochotę bawić się w pisaninę. Odpowiedzi na moje pytania przekaże zapewne ustnie, a ty je zapamiętasz i powtórzysz mi słowo w słowo. Moi oficerowie od dawna mają wyrobioną opinię o tych wszystkich sprawach, więc gdy poślę takiego, to zapamięta wyłącznie te rzeczy, które sam uzna za ważne, bo tak działa ludzki rozum. Liczę, że ty zapamiętasz wszystko bez wyjątku i powtórzysz mi wiernie, a ja sam oddzielę ziarna od plew. Weźmiesz pięciu legionistów, jako eskortę. W górach spokój, ale chcę, żebyś była bezpieczna. Ta misja, chociaż nie ma wojskowego charakteru, jest dla mnie bardzo ważna. Ponadto, jako przewodnika i do pomocy, dostaniesz dziesiętnika Barga, z kuszników. Zdaje się, że mimo wszystko, dość dobrze wam się współpracowało.  — Tak, ja bardzo... — zająknęła się. — Bardzo go lubię — dokończyła niegłośno, bo nie miało to przecież znaczenia.  — Tak myślałem. To wszystko. Tu masz pismo, wymarsz jutro, jeszcze przed świtem. Zerwała się z miejsca.  — Tak, panie. Ja... dziękuję. Była już przy drzwiach, gdy powiedział:  — Wywiąż się. Zrozumiała, że dano jej szansę. Że nadsetnik, z jakichś powodów, nie chce pisać raportu do Riny. Bardzo starannie i ostrożnie zamknęła za sobą drzwi. 2. L.S.I.Rbit, ogromny bury kocur z rodzaju gadba, którego imię głośne było w całym Grombelardzie, przyjaciel i zastępca Basergora-Kragdoba, króla gór i górskich rozbójników, leniwym truchtem pochłaniał mile. Miał do spełnienia bardzo ważną misję — tak ważną, że nie mógł jej powierzyć żadnemu ze swoich podkomendnych. Musiał odszukać kryjówki trzech dużych miejscowych oddziałów, ocenić ich siłę i sposób, w jaki były dowodzone. Zakończona jakiś czas temu wojskowa obława w znaczący sposób zmieniła układ sił w okolicach Badoru. Rbit chciał wiedzieć, kto tu teraz rządzi; od jakiegoś czasu docierały doń rozmaite pogłoski i plotki...Wbrew powszechnemu mniemaniu, dzikie górskie bandy, tłukące się po grombelardzkich wertepach, ujęte były w karby dyscypliny. Od niepamiętnych czasów, zawsze istniał silniejszy od innych wódz rozbójników, którego — przynajmniej nominalnie — wszystkie grupy uznawały za swego przywódcę. Lecz przywództwo to sprawowane było z niejednakową siłą. Ustna tradycja przekazywała imiona kilku zbójeckich hersztów, którzy rządzili w Ciężkich Górach żelazną ręką — lecz stu innych na zawsze przepadło w mrokach niepamięci. Jednak teraz, od kilku lat, Ciężkimi Górami władał człowiek używający przydomka Kragdob — co znaczyło: pan, albo król. Niemal każdy zbójecki przywódca sięgał po to miano; prawie żaden nie potrafił zmusić podkomendnych, by powszechnie tego miana używali... Lecz tym razem nosił je człowiek będący legendą już za życia. Nikt nigdy nie rządził Górami tak zdecydowanie; nikt wcześniej nie cieszył się tak powszechnym uznaniem i szacunkiem. Rbit pojawił się pod Badorem by sprawdzić, czy władza jego przyjaciela nie doznała żadnego uszczerbku. Zdarzało się czasem, że jakaś grupa zbytnio urosła w siłę; bywało, że dowódca takiej grupy zaczynał snuć dalekosiężne plany... Drobna plamka, zawieszona tuż pod niskimi chmurami, nie zwróciłaby zapewne niczyjej uwagi w żadnym kraju świata. Ale tutaj, w sercu Ciężkich Gór, ptaki były rzadkością. Szczególnie wielkie ptaki... Rbit przypadł do ziemi i znieruchomiał; bure futro bardzo nieznacznie odcinało się barwą od okolicznych skał, zaś dość szeroki i długi, niezbyt wypchany worek przymocowany do grzbietu, kojarzył się z nimi jeszcze bardziej... Rbit zobaczył sępa. Rozumny skrzydłak nie mógł mu poważnie zagrozić; sępy prawie nigdy nie atakowały wędrowców, obojętne: czworonożnych, czy dwunożnych. Lecz dla tych drugich stanowiły śmiertelne zagrożenie — bo potrafiły się bronić. Dziwny kaprys Szerni sprawił, że mocy sępiego spojrzenia i głosu żaden człowiek nie potrafił się oprzeć. Z kotem rzecz wyglądała inaczej. Koci rozum, będący chyba nieudanym dziełem Pasm, nie pojmował istoty sił rządzących światem. Nie czując Szerni, koty wręcz ostentacyjnie okazywały jej swą niechęć. Żaden kot nigdy nie został przyjęty przez Pasma — było to niemożliwe. Ale owa dziwna ułomność, niemożność zrozumienia spraw niekonkretnych, dawała czworonożnym rozumnym swoistą niezależność i odporność. Na armektańskiej Północnej Granicy, gdzie Szerń graniczyła z inną zawieszoną nad światem potęgą, Alerem, ludzie trafiający pod obce niebo tracili panowanie nad sobą. Poczucie bycia nie na swoim miejscu było tak dojmujące, że najdzielniejsi wojownicy upadali na duchu. Koty niczego podobnego nie czuły. Zaś tutaj, w dżdżystej prowincji, nazywanej czasem Krajem Chmur, nie mogła im zagrozić siła sępich oczu. Do walki z kotem ścierwożerny skrzydłak miał tylko swoje szpony i dziób. Gdy na ziemi czekał wielki grombelardzki gadba — taki oręż mógł nie wystarczyć....Rbit nie miał pewności, czy sęp zdążył go dostrzec. Ukrył się nie z obawy przed spotkaniem, przeciwnie — miał nadzieję, że ptaszysko opadnie na ziemię, może gdzieś niedaleko... Z napuszonym ogonem i zjeżonym na grzbiecie futrem, tuląc uszy, gotów był odłożyć na później wszystkie swoje sprawy; mógł przez cały dzień, a może dwa lub trzy dni kręcić się po okolicy i czatować, byle tylko pochwycić pazurami opierzone paskudztwo. Nienawidził sępów z całej siły. Jak każdy kot. Bez powodu. Wielki ptak, pomimo niezwykłej bystrości oczu, chyba nie zauważył rozpłaszczonego na ziemi wroga, bo spokojnie zataczał wielkie kręgi. Zapewne wypatrywał żeru. W ciężkich górach zwierzyny było bardzo niewiele, a więc brakowało i padliny. Rbit nigdy nie zastanawiał się nad tym, w jak skrajnym niedostatku żyją nieliczne sępie plemiona, obywające się bez wszystkiego, co potrzebne człowiekowi, a nawet kotu. Skrzydlaci rozumni, w setkach praw zaklinający odkryte prawdy o Szerni, żyli jak ich zwierzęcy przodkowie. Potrzebowali tylko pożywienia. Lecz świat skąpił im nawet tego. Niedaleko rósł karłowaty górski lasek. Roślinność w Ciężkich Górach była czymś równie rzadkim jak zwierzyna. Trawy, mchy, krzewy i drzewa nie przypominały zresztą niczego, co można by zobaczyć w innych krainach Szereru. Wszystko to nauczyło się odżywiać samą tylko wodą, bo tej w Ciężkich Górach na pewno nie brakowało: pokraczne sosenki oplatały korzeniami skały w miejscach, gdzie trudno było dojrzeć choć ślad gleby...Rbit, zgodnie ze swą kocią naturą, ani myślał dziwić się tym cudom. Z doskonałą obojętnością przyjmował świat takim, jakim go zastał i ani w głowie mu było dociekanie „co” i „dlaczego”. Obserwował lasek, bo sęp, zataczając swoje kręgi, czasem znikał za koronami drzew... Gdy stało się tak raz jeszcze, kocur, sprężony i przygotowany, wyprysnął spomiędzy swoich skałek i pognał, jakby go ścigały wszystkie legie imperialne razem wzięte. Dotarł do lasku i zaszył się w kępie jakichś rachitycznych krzewów-nie krzewów. Tutaj sęp nie mógł go dojrzeć. Gdy koci rozum pojawił się w Szererze, świat już od dawna urządzony był na ludzką modłę. Nowy rodzaj rozumnych bez żadnego trudu znalazł sobie miejsce w tym świecie — biorąc to, co mu się spodobało, odrzucając zaś z pogardą wszystko inne. Teraz czworonożny, kosmaty rozumny z mozołem, trochę niezręcznie i niezgrabnie, przy pomocy pazurów i zębów, odpinał rzemienie, którymi przymocowany był do grzbietu płaski worek z lnianego płótna. Przedmiot starannie wykonany przez człowieka — dla kota. I sprzedany za wymyślone przez człowieka pieniądze. W worku znajdowała się kolczuga, o której można było powiedzieć to samo: wykonał ją zbrojmistrz specjalnie dla kociego wojownika. Metodycznie, bez pośpiechu, z kocią starannością, Rbit wpełzał do swojej zbroi. Przepchnął łeb przez dziurę na końcu i znalazł krótkie rękawy dla przednich łap. Dopasowana kolczuga prawie ściśle przylegała do grzbietu i boków, nieznacznie tylko zwisając pod brzuchem. Pokrywała niemal całe ciało kocura — od karku, aż do nasady ogona. Porzuciwszy niepotrzebny już worek, Rbit wyjrzał ze swoich krzaków i szukał ptaka, spoglądając między koronami karłowatych sosen. Gdy wielkimi susami pomknął na skraj lasku, zbroja raz i drugi zadzwoniła o kamienie — głośno dla kota, niegłośno dla człowieka i bardzo cicho dla sępa. 3. Do przełęczy Hogrog, przez którą wiódł szlak do Krzywych Skał, dotarli późnym wieczorem. Rozłożyli biwak na skraju wątłego lasku; w okolicy rosło sporo takich nędznych kęp. Żołnierze sprawnie sporządzili z patyków i wojskowych płaszczy trzy małe namioty; w każdym, z niejakim trudem, położyć się mogło dwóch ludzi. Armektańska łuczniczka też umiała zbudować taki namiot... lecz miała tylko jeden płaszcz. Z nagłą przykrością pomyślała, że w tym kraju nic nigdy jej się nie udało. Miała teraz pytać swoich, oddanych na krótko pod komendę, legionistów, z którego namiotu wyjdzie na wartę pierwszy żołnierz, żeby mogła zająć jego miejsce...  — Wasza godność — rzekł stary dziesiętnik, podchodząc. Małe i drobne sprawy wyzwalają czasem bardzo silne uczucia; przełknęła ślinę i niemal z rozrzewnieniem wzięła do ręki wojskową pelerynę. Ten stary wojak niósł w swym żołnierskim worku zapasowy płaszcz dla niej; aż z Badoru targał zupełnie zbędny mu przedmiot, bo wiedział, że ona zapomni. I będzie musiała spać — kobieta i oficer — z mężczyznami-legionistami, co w Grombelardzie nie było czymś zwyczajnym.  — Dziękuję, Barg — powiedziała. Żołnierze ze słabo skrywaną ciekawością patrzyli jak dowódczyni stawia swój namiot. Zrobiliby to za nią, na rozkaz. Ale była armektańską łuczniczką w gronie grombelardzkich kuszników... W garnizonie przekonali się już, że i ona, i pozostałe dziewczyny, znakomicie strzelają z łuków. Lecz teraz byli w górach i przyszła kolej na prace obozowe.Przygotowała sobie schronienie na noc równie sprawnie jak oni. I zyskała mały kęs uznania.Barg wyznaczył kolejność wart. Potem rozpalono maleńkie ognisko z wilgotnego chrustu; ci ludzie podpaliliby nawet wodę, gdyby nic innego do palenia nie było.... Lecz słyszała o górach tyle złego, że zdziwiła ją podobna niefrasobliwość. Ogień, w starannie wybranym miejscu, mógł być niewidoczny, ale zapach dymu rozchodził się z pewnością na milę, albo dalej. Zastanawiała się nad tym, dołączając do kręgu posilających się przy ognisku podkomendnych. Barg, jak się zdawało, potrafił czytać w myślach.  — Jeszcze niedawno palenie ognia na biwaku było nie do pomyślenia. Ale odkąd zrobiliśmy obławę, zbóje siedzą cicho. Jeszcze przez miesiąc, albo i dwa miesiące, będzie tutaj spokój.  — Mimo wszystko, ostrożność chyba nie zaszkodzi?  — Zaraz każę to zgasić, tylko powiedz, pani. — Nie. Jesteś bardzo doświadczony, na pewno jest tak jak mówisz. Trzeba słuchać rad starych żołnierzy.Pochlebiła mu, podnosząc jego doświadczenie w obecności pozostałych legionistów. Odpiął miecz i położył przy nodze. Uśmiechnął się do młodziutkiej dowódczyni.  — Jak to jest w Armekcie, wasza godność? — zapytał. — Z kim walczycie? Żołnierze rozmawiali z twoimi legionistkami, i ja też. Ale legionistki zmyślają, wiadomo, jak to żołnierze i żołnierki między sobą... Jak jest u was naprawdę? Skupieni przy ognisku kusznicy nadstawili uszu.  — Lekka służba — powiedziała. — U was... nie wiem, bo pierwszy raz posłano mnie w góry, ale chyba cięższa, z tego co widziałam i słyszałam. Nie mamy rozbójników.  — Mówi się o Jeźdźcach Równin. — Jeźdźcy są jak wiatr — machnęła ręką i zaśmiała się. — Dzisiaj tu, jutro tam... Po prostu jeżdżą, byli na Równinach zawsze i nikt nie chce, żeby ich nie było, bo to... — Nie wiedziała jak wytłumaczyć. — No, oni byli zawsze, jak Armekt. Ale rzadko zrobią coś naprawdę złego, że spalą dom, albo kogoś zabiją. Polują w lasach, chociaż im nie wolno, dla mięsa i dla futer. Chłopi dają im jedzenie, trochę z dobrej woli, trochę z musu, ale Jeźdźcy często pomogą, narąbią drew, postawią szopę albo drewutnię, bo nie chcą mieć wszędzie wrogów. Tacy to rozbójnicy. Czasem nawet pomagają legionistom. — Jak to?  — No, bo najlepiej znają Równiny. Wszystkie strumienie i rzeki, wszystkie przeprawy i brody. Kiedyś, jak spod szubienicy w Sar Soa uciekli prawdziwi bandyci, Jeźdźcy pokazali nam ich kryjówkę. Bo nie chcieli, żeby uczynki tych ludzi poszły na ich rachunek. Barg pokręcił głową z niedowierzaniem, ale zaraz zmarszczył brwi. — U nas też się zdarzało — powiedział. — Słyszałem jak gadali, że w Grombie do garnizonu ktoś przywiózł kiedyś pomyleńca, co wyrżnął swoją rodzinę, wszystkie dzieciaki. Nikt go nie mógł złapać, aż przywiózł go ktoś od Kragdoba, tak mówili. — Od tego... Króla Gór? A widzisz. Postawiony na ogniu maleńki kociołek zaczął wydawać bulgoczące odgłosy. Już wcześniej wsypano do wody trochę sproszkowanego mięsa i teraz każdy z żołnierzy mógł wypić dwa łyki gorącego wywaru. Napiła się i podsetniczka.  — Po co to? — zapytała, trochę ubawiona. — Ładnie pachnie i dobre, ale po co? Barg najpierw nie zrozumiał.  — A... że tak mało? — domyślił się po chwili. — Dzisiaj, pani, nie pada, ale jeszcze może zacząć. Tutaj zawsze wszystko jest mokre, każdy śpi w mokrym. Taki łyk to niby niewiele, ale jednak rozgrzewa jak gorzałka, a wcale nie idzie do głowy. Jeśli tylko można, to każdy chce się napić zupy. Chociaż parę łyków. Skinęła głową.  — To co wy robicie w tym Armekcie? — zagadnął, odstawiając opróżnione naczynie na bok.  — To samo, co i wy, kiedy nie jesteście na patrolu w górach. Pilnujemy porządku w miastach i na traktach.  — My też pilnujemy traktu — wtrącił jeden z żołnierzy.  — Tak, ale w Armekcie mamy wiele dróg, bardzo dobrych — wytłumaczyła. — Takich, po których można jeździć nawet w największym deszczu, utwardzonych.  — Dużo dróg? Znaczy, jak: utwardzonych? — żołnierz nie uwierzył, bo w całym swoim życiu widział tylko jedną przyzwoitą górską ścieżkę, łączącą miasta Grombelardu; ścieżkę, nazywaną szumnie traktem. Zaśmiała się i wzruszyła ramionami, bo niewiele wiedziała o budowie dróg. Były zawsze. I prawie wszędzie, bo wiodły do wszystkich wielkich miast Armektu.  — No, ale mamy jeszcze wojnę, prawdziwą wojnę — powiedziała. — Na Północnej Granicy, tam gdzie Szerer styka się z Alerem. Tam trzymamy stanice. Wiecie, co to jest Aler? Legioniści popatrzyli po sobie. Coś słyszeli. — Kraj za Armektem — powiedział jeden, widać najbardziej rozgarnięty i bywały. — Alem słyszał, że tak samo nazywa się coś takiego jak nasza Szerń, tylko wrogie. Była kiedyś wielka wojna Szerni i Aleru. — Bardzo dobrze — pochwaliła. — Na Północnej Granicy Szerer styka się z Alerem, a Pasma Szerni ze Wstęgami Aleru. Legia Armektańska na północy bije się z tym wszystkim, co przychodzi zza granicy. To nie są ludzie, ani koty, tylko stwory... Nigdy ich nie widziałam, nie byłam tam — przyznała.  — Nasz komendant był — powiedział Barg.  — Tak, bo każdy oficer legii, obojętne z jakiej prowincji, żeby dalej awansować od setnika w górę, musi odbyć służbę na Północnej Granicy.  — Nasz komendant tam był? I widział tych... znaczy, te stwory? — dopytywał się jeden z żołnierzy.  — Co ty, głupi, nie wiedziałeś? — obruszył się inny.  — Nie wiedział żem. Niby skąd?... — Bo każdy wie.  — A u was? — zapytała Karenira. — Jestem tutaj już długo, ale nie wytknęłam nosa z garnizonu. Tylko strzelanie i strzelanie, nadsetnik bardzo goni. Wszyscy uśmiechnęli się, bo każdy wiedział, że to prawda. Komendant Argen nikomu nie pozwalał na zbijanie bąków, nie pobłażał, był wymagający wobec swoich oficerów, ci zaś, chcąc nie chcąc, wobec swoich żołnierzy.  — Ciągle słyszę o jakiejś obławie — dodała podsetniczka. — Że obława, że... Nie bardzo chciała się przyznać, iż wstyd jej było wypytywać o to innych podsetników, którzy zresztą patrzyli na nią jak na intruza. Armektankę, zadzierającą nosa, szkolącą ich żołnierzy w sztuce, której oni sami nauczyć nie potrafili.  — Była obława — rzekł Barg. — Poprzedni komendant Legii Grombelardzkiej, całej Legii, ten z Grombu, ten co był bardzo krótko, chciał się wykazać... Tak mówią. Przyszedł i zarządził obławę. Wszyscy byli przeciwni, wszyscy komendanci garnizonów, nasz też. No bo, jeżeli na trakcie i w miastach spokój, albo prawie spokój, to czego szukać po górach? Zbóje tłuką się między sobą, to i dobrze. Ale były takie racje, że spokój jest tylko dlatego, że zbóje zapuszczają się na niziny, a w górach wszyscy się okupują Kragdobowi. Kupcy co wiozą towar, a w miastach kramarze, nawet byle szewc, albo krawiec... Może to i prawda. Jak było, tak było, ale poszła w góry obława. Myśmy też poszli — skinął głową do swoich żołnierzy, a trzech odpowiedziało mu tym samym. — Co żołnierza było w górach, pani, to aż dziw. Ale nie szło od samego początku — przyznał. — Niby tajemnica była o tej obławie, ale wszyscy w garnizonie wiedzieli. A Kragdob to chyba nawet wiedział wcześniej, niż my wszyscy... Tam, gdzie szliśmy, to albo nikogo nie było, albo czekali przygotowani w takiej sile, żeśmy zmykali na łeb, na szyję, taka prawda... A najbardziej brakowało łuczników — powiedział i widać było, że nie po to, by zrobić jej przyjemność. — Ja, pani, nie umiem strzelać z łuku, ale wiem, co to za broń, wiedziałem nawet zanim przyszłaś do Badoru. Kusza, o! — poklepał dłonią masywny samostrzał, położony w zasięgu ręki. — To, pani, machina niechybna i bije tak daleko, że żaden łuk nie wyrówna. Zwykle w górach, pani, łatwiej dojrzeć kogoś, niż go złapać, no bo jak idzie taki krętym szlakiem, jeszcze po trudnym stoku, to ile czasu musiałby czekać, żeby do niego dojść? Ale kusza, pani, ciężka kusza, jak się dobrze przyłożysz, to na sześćset kroków trafisz smroda w sam krzyż, i na nic wtedy kolczuga! Ale to nie może być tak, jak my wtedy: bitwy, zasadzki, ucieczki a pościgi... Myśmy raz obsadzili taki wąwóz niedaleko Egdorbu — wskazał gdzieś na wschód. — Wyszli nam pod nosy jak po sznurku, pani, a my żeśmy tak strasznie pokpili... Czy to był jakiś kamień, co uciekł któremuś z naszych spod nóg, czy ktoś nie wytrzymał i za wcześnie posłał im bełt... Nikt już nie wie, ale zbóje zawrócili i zaczęli zmykać. Posłaliśmy im wszystko, cośmy mieli, ale potem, pani... Gdyby weszli głębiej do wąwozu, byłoby więcej czasu. Mocnej kuszy nie napniesz tak, jak łuku, bo to trzeba lewara, albo korby, nawet te lekkie, nic nie warte, hakowe ze strzemieniem... trzeba czasu! Twoje łuczniczki, pani, wszystkich by ich wytłukły, co do ostatniego! A my żeśmy kręcili korbami naszych kusz. Potrząsnął głową.  — I wyszło, podczas całej tej obławy, że kusza rzecz najlepsza w górach — zakończył — ale trochę łuczników też by się przydało. Żeby osłonili kuszników, kiedy ci napinają cięciwy i kładą bełty, albo nie dali żyć zbójom, którzy już uciekają.  — Niewiele was nauczyłam — powiedziała.  — Ci nowi, z tego klina, co złożyli go z nowego naboru, to już całkiem dobrze strzelają — zaoponował dziesiętnik. — A ja, pani, będę już umiał poprowadzić dziesiątkę, gdzie jedna trójka będzie łuczników. Wiem, co takim potrzebne i jak ich postawić. To się przyda.  — Może — nie chciała mówić, że w Armekcie klin łuczników strzelających „jak ci nowi z nowego naboru” ubrano by w kirysy i przesunięto do formacji toporników. — Lepsze to, niż nic.  — Oni się douczą. Potrafią już tyle, żeby dalej ćwiczyć. Nawet bez ciebie, pani. To akurat było zgodne z prawdą. Wytrwałe ćwiczenia rzeczywiście mogły przemienić tych żółtodziobów w zupełnie niezłych strzelców. Lecz wątpiła, by ktoś w Badorze poważnie myślał o dalszym szkoleniu. Ognisko zgasło. Rozmawiali dalej w ciemnościach — wprawdzie nie tak głębokich, jak zwykle w Grombelardzie, bo dzień był bardzo pogodny.  — Dlaczego... no, łuczniczki? — zapytał Barg. — Nie bierz tego do siebie, pani. Ja wiem, że w Armekcie dziewczyny idą do legii. U nas też czasami... ale rzadko i najczęściej do służby miejskiej, czasem tylko trafi się jakaś... Ale u was łuczniczek pełno. I najlepsze. Mówi się, że łuczniczki lepsze od łuczników. Legioniści patrzyli pytająco. — Nie tak wiele ich jak tu myślicie. Ale są, bo w Armekcie nie patrzy się na nic, tylko na to, czy żołnierz się nadaje — wyjaśniła. — U nas w każdej wiosce dzieciak uczy się trzymać łuk, tak było zawsze. Każdy może się zgłosić, gdy legia ogłasza nabór. Ale co może pokazać dziewczyna? Siłę? Silniejsza będzie od chłopaków, będzie machać toporem? Wytrzymalsza? Nikt, kto trafi w tarczę, nie strąci jej włócznią z konia, jeśli pójdzie do jazdy? Naprawdę rzadko która. I przyjmują do wojska tylko takie, które chociaż słabsze, jednak się nadają.— To znaczy: strzelają z łuku tak jak nikt? Że już nawet mogą być słabe, bo za takie strzelanie je przyjmą?— To znaczy, że strzelają z łuku tak jak nikt — powtórzyła jak echo. — Mogą nawet być słabe, a i tak je przyjmą. — I ciebie tak, pani, przyjęli? Zaśmiała się. — Jeżdżę konno. Mój ojciec kochał konie. Jeździłam konno jak nikt, od razu zostałam kurierką dowódcy garnizonu. Do łuczniczek przeszłam później, gdy już awansowałam. Ale nigdy nie byłam najlepsza. — Ale... przecież bardzo dobrze strzelasz z łuku, pani?  — Ach, popisać się? — zapytała. Sięgnęła po łuk, nałożyła strzałę i nie wstając wypuściła w mrok. Stuknął grot...  — Drugie drzewko, to ze złamaną gałęzią — powiedziała. — Jest bliziutko. Żołnierze spojrzeli po sobie; drzewka wcale nie było widać. Jeden wstał pospiesznie — i zaraz wrócił, z nietęgą miną niosąc w ręku strzałę.  — Tak, pani — powiedział. — Pod samą gałęzią... Musiał żem macać, żeby znaleźć!  — Wcale nie strzelam wyjątkowo dobrze, bo niektóre z moich dziewczyn są lepsze, a to drzewko stoi blisko — powiedziała. — Ale mam oczy, których bym na żadne nie zamieniła. Widzę w nocy jak kot, jestem... nocną łuczniczką — znowu się zaśmiała.  — Jak się zrobi widno — rzekł rozochocony dziesiętnik — to ja też się popiszę przed tobą, wasza godność! Ja mam stare oczy i w ciemności mało co widzą... Ale w dzień wybierzemy najdalsze drzewko, najdalsze jakie tylko będzie widać. I zobaczymy, czy trafię! 4. Ocknęła się natychmiast, gdy tylko poczuła na ramieniu dotyk ręki wartownika.  — Już wstaję — powiedziała ochrypłym od snu głosem; odkaszlnęła. — Budź dziesiętnika.  — Już nie śpi. Wypełzła ze swojego namiotu. W nocy spadł niezbyt obfity, ale jednak dokuczliwy deszcz i ziemia była bardzo wilgotna. Po raz drugi pomyślała o wojskowym płaszczu Barga, dzięki któremu zbudowała sobie dach nad głową. Żołnierze zwijali biwak; nie mieli dużo pracy. Odłożywszy na później złożenie swego namiotu, ruszyła w stronę pobliskich krzewów.  — Podsetniczko! Zatrzymała się.  — Zaraz wracam — powiedziała, uśmiechnąwszy się do Barga. Dogonił ją na skraju zagajnika.  — Pójdę przodem, wasza godność.  — Nie, ja idę tylko... Zaraz wrócę.  — Wasza godność, jesteś oficerem i dowodzisz. Nie możesz zostawić swoich ludzi i odejść, nie mówiąc słowa. Gdy między drzewa idzie zwykły żołnierz, to najwyżej utną mu ptaka. Ale gdy idzie dowódca, to ktoś najpierw musi zbadać to miejsce.  — Dziesiętniku — powiedziała — od wczoraj opowiadasz mi, że w górach panuje spokój. Pozwalam rozpalić ognisko. Teraz słyszę, że między drzewami ktoś może uciąć mi ptaka. Wracaj do żołnierzy.  — Tylko sprawdzę...  — Wracaj do żołnierzy — rozkazała. Zrozumiał, że dziewczyna postanowiła mu pokazać, kto tu rządzi. Spór rozstrzygnął ktoś inny. Wydarzenia nastąpiły po sobie tak prędko, że pojęła, co się dzieje dopiero wtedy, gdy już leżała na ziemi. Barg wyciągnął miecz i rzucił się ku czemuś, co było szybkie i ruchliwe jak płomień. O ile istniał bury płomień okryty stalowoszarą zbroją... Odskoczywszy na bok, wielki kocur błyskawicznie wdrapał się na drzewo, z którego wcześniej skoczył, prychnął i powiedział niskim, mrukliwym głosem, w którym jednak wyraźnie pobrzmiewało uznanie:  — Schowaj miecz, gruby legionisto! Skąd w dużym ciele taka szybkość? Słusznie dziwię się ludzkiej ochocie do żartów, bo swój własny żart mógłbym dziś przypłacić życiem. Chciałem dać nauczkę kobiecie; nie jesteśmy wrogami. Z miejsca biwaku nadbiegli pozostali żołnierze. Barg zatrzymał ich gestem. Czujny, z nastawionym mieczem, wiedział lepiej niż ktokolwiek inny, że kot chwalił go mocno na wyrost. Szybki, czy powolny — dziesiętnik nie był w stanie sprostać ruchliwości przeciwnika. Mógł go może odpędzić, ale na pewno nie dosięgnąć.  — Schowaj miecz, legionisto — powtórzył gadba. — To na pewno jest jedyny dzień w twoim życiu, kiedy Basergor-Kobal przyszedł do ciebie nie po to, żeby zabić. Chcę porozmawiać, a nawet więcej: chcę wam oddać przysługę. Armektanka, przestraszona i oszołomiona, pozbierała się z ziemi. Z niedowierzaniem patrzyła na ogromne kocisko, pod którym skrzypiała gałąź. Widziała już koty gadba... Ale cztery takie jak ten tutaj, mogły ważyć więcej niż ona. — Basergor-Kobal — powtórzył legionista. — Gdyby jakikolwiek nieznany mi człowiek posłużył się tak sławnym imieniem...  — Człowieka byś wyśmiał — rzekł Rbit, siedzący na swej krzywej gałęzi. — Lecz kotu przecież nie zarzucisz kłamstwa. Jestem tym, za kogo się podaję i nie proś, bym powtórzył raz jeszcze. Barg schował miecz.  — Nie wiem, panie, o czym chcesz rozmawiać — rzekł do kota. — Ale oczywiście wysłuchamy cię. Skieruj swoje słowa do mojej dowódczyni. Kocie gesty nigdy nie są tak wymowne jak ludzkie — lecz wszyscy, od podsetniczki aż do ostatniego żołnierza, bez trudu zrozumieli, co oznaczają stulone uszy i niecierpliwy ruch ogona. — Mam rozmawiać z tobą, Armektanko? Ale sprawa jest bardzo poważna. Dziewczyna poczerwieniała. Najpierw musiała gramolić się z ziemi, po tym jak olbrzymi kocur skoczył jej na plecy. Potem patrzyła na swojego dziesiętnika, który tytułował obcego kota panem, a gotów był chyba „godnością”... Teraz, w obecności żołnierzy, ten kot ostentacyjnie okazywał jej lekceważenie. Jeśli zgoła nie politowanie.  — Obojętne mi, co mówi mój dziesiętnik — powiedziała z wysiłkiem. — Będziesz rozmawiał ze mną, kocie, albo z nikim.  — Każdy ma gdzieś swoje miejsce, a miejsce łuczniczki w armektańskiej tunice nie jest w Ciężkich Górach. Jesteś tu gościem, podsetniczko. Mam rozmawiać o odwiecznych prawach rządzących tym krajem z kimś, kto wczoraj przyszedł, a jutro odejdzie? Kimkolwiek był ten gadba, jego sposób wysławiania się dowodził obycia. Na gałęzi pokracznego drzewka (obojętne jak dziwaczne to było) siedział nie jakiś koci złodziejaszek, albo goniec, zarabiający w ludzkiej służbie lada grosz. Przypomniała sobie dziwne imię i zmarszczyła brwi, bo coś przecież kiedyś słyszała... Prawie nie zdarzało się, by mówiąc o Kragdobie, Królu Gór, ktoś nie rzucił imienia: Kobal, Basergor-Kobal.Nie wiedziała nawet, co to znaczy.  — Nie możesz wiedzieć, kocie, czy jestem tu od wczoraj i czy jutro rzeczywiście odejdę.  — Mogę i wiem, podsetniczko, albowiem gdyby na stałe przeniesiono cię do Legii Grombelardzkiej, miałabyś na sobie zieloną tunikę, tak jak ci żołnierze. Lecz nosisz niebieską. Wziąwszy pod uwagę, że w Badorze uparli się szkolić łuczników, mogę łatwo zgadnąć, z kim mówię. Dowódczyni oddziału armektańskich łuczniczek. Dziesięć kobiet, o ile pamiętam. Zatkało ją; z wysiłkiem przełknęła ślinę. Ten gadba wiedział najdokładniej, co działo się w badorskim garnizonie. Legia Grombelardzka chciała walczyć z rozbójnikami, których wodzowie wiedzieli zgoła wszystko o wszystkim.  — Zresztą, to nieważne i nudne — rzekł kot. — Nie wiem, czego szukacie w górach, ale idziecie szlakiem, który jest zamknięty. Ledwie o półtorej mili stąd siedzi całe stado skrzydłaków. Nie widziały was, bo przyszliście wieczorem. Chciałem dostać jednego, ale znalazłem aż kilkanaście i zrezygnowałem z polowania. Nie wiedziała, co odpowiedzieć. Wybawił ją Barg.  — Pozwól mi, pani.  — Mów — poleciła ze starannie skrywana ulgą, sama zaś zwróciła się do żołnierzy: — Kończyć zwijanie biwaku! Ociągając się, spełnili polecenie. Niepotrzebnie wydała ten rozkaz... ale już wydała i udowodniła coś przeciwnego, niż udowodnić pragnęła: to jak niechętnie słuchają. Legioniści, ledwie żywi z przejęcia, chłonęli każde słowo rozmowy. Na własne oczy widzieli żywą legendę, najsłynniejszego kocura w Grombelardzie. Lecz kazano im zwijać zwinięty już obóz... i niestety musieli posłuchać.Rbit siedział na gałęzi, spoglądając w dół. Niedawno tak samo patrzył na nią jej dowódca... Nadsetnik Argen. Z troską i powątpiewaniem. Miała ochotę wrzasnąć.  — Wiemy, że sępy znajdują się w tych stronach, lecz nie wiedzieliśmy, że właśnie na szlaku. Czy na samym szlaku? — pytał Barg.  — Tak, na samym szlaku. Nie powiem ci, legionisto, dlaczego wybrały to miejsce, bo nikt nie wie, co powoduje skrzydłakami. Nic mnie to zresztą nie obchodzi — rzekł kot i była to prawda.  — Dlaczego ostrzegasz nas, panie?  — Bo to są skrzydłaki. Niczego szczególnego nie odczuwam, gdy widzę ludzi. Lecz gdy widzę skrzydłaka, zawsze coś odczuwam i zawsze chcę coś zrobić. Nie muszę mówić, co. Żaden ścierwojad nie będzie miał pożytku z czegokolwiek i kogokolwiek, jeśli mogę temu zapobiec. Koniec pytań „dlaczego” — oznajmił przeciągając się, aż zbroja zadzwoniła. — Prowadź dalej tych żołnierzy, Armektanko. Z powrotem prosto do Badoru. Zeskoczył z gałęzi i nie powiedziawszy ani słowa więcej, leniwie polazł w głąb zagajnika.  — Dziękuję, panie, żeś nas ostrzegł! — zawołał Barg. Usłyszeli coś w rodzaju prychnięcia, a potem odległe:  — Drobnostka. * — Co powiedziałeś? — zapytała z niedowierzaniem.  — Powiedziałem, że nie ma innego szlaku, pani. Musielibyśmy okrążyć pół Grombelardu. Przyzwyczajona do szerokich równin, gdzie istniały zawsze setki jakichś szlaków — obojętne, utwardzonych traktów, czy szlaków wiodących przez bezdroża — z trudem pojmowała, że... naprawdę mogło nie być innej drogi. Że na przeszkodzie stały nie jakieś wysokie trawy, spowalniające marsz koni, albo las, uciążliwy do przebycia, lecz góry: kamienne ściany, niedostępne dla nikogo od wieków i po wiek wieków; rozpadliny, których dna nie sięgał wzrok; zbocza tak strome, że nie do pokonania.  — Ale musimy iść.  — Najwyżej powietrzem, pani — rzekł, chyba trochę zniecierpliwiony. — A i tam coś może nas spotkać... może więc lepiej: pod ziemią.  — Dostałam rozkaz od komendanta — upierała się. — Muszę go wykonać. To jest bardzo ważne zadanie.  — Jeśli nawet zależą od niego losy całego Grombelardu, to nie wykonamy go, pani.  — Ale dlaczego? Sępy?  — Sępy, pani. Całe stado.  — Może to nieprawda? Westchnął.  — Powiedział nam o tym kot. Słabo znała koty. Ale wiedziała to, co wszyscy: że nie kłamią nigdy, bo po prostu tego nie potrafią. Nawet surowe imperialne sądy uznawały kocie świadectwo za dowód. Gdy świadczył człowiek, mógł być świadkiem niewiarygodnym. Gdy przychodził kot, przynosił z sobą dowód: własne słowa. I tak to traktowano.  — Co mogą zrobić nam sępy?  — Nie przepuszczą nas.  — W jaki sposób? Cierpliwie opowiedział jej o władzy sępich oczu nad wolą każdego człowieka.  — Chyba w to nie wierzysz? — zapytała z największym zdumieniem.  — W co miałbym nie wierzyć, pani?  — W to, co mi opowiedziałeś! To przecież bajka, nic więcej! Zniżył głos, by nie usłyszeli żołnierze:  — Posłuchaj, pani: jestem ci winien posłuch i wypełnię każdy rozkaz. Lecz rację miał kocur: jesteś tutaj gościem, pani. Jesteś Armektanką. Nic nie wiesz o Ciężkich Górach, więc posłuchaj, co mówi stary żołnierz. Powiedziałaś wczoraj, że trzeba takich słuchać. Wracamy.  — Wypełnisz każdy rozkaz — powtórzyła.  — Ale nie taki.  — Nie zawrócę. To już prędzej pójdę dalej sama.  — Żartujesz sobie, pani?  — Nie żartuję. Nadsetnik... komendant obdarzył mnie swoim zaufaniem.  — Komendant, gdyby tu był, natychmiast kazałby ci wracać, wasza godność.  — Pójdę dalej — zacięła się. — Możecie mi towarzyszyć, albo nie. Czy każdy grombelardzki włóczęga na czterech łapach może zmusić cię do złamania rozkazu?  — Ten grombelardzki włóczęga, pani — rzekł Barg, wyraźnie rozeźlony — to najbardziej znany kocur Szereru, mający przed imieniem trzy monogramy imion swoich przodków, których wywyższył sam cesarz. Powiadają, że jego ród wygrał wojnę z całym Wiecznym Cesarstwem, bo dowodził słynnym Kocim Powstaniem. A tutaj tego włóczęgę, jak mówisz, nazywają Księciem Ciężkich Gór i jest to odwieczne miano drugiego po Kragdobie. Zawrócił, gdy ujrzał stado sępów, chociaż nie musi bać się ich oczu, bo koty nie czują tego, co ludzie. Lecz ty, pani, pójdziesz dalej? Zrobisz to, przed czym cofnął się bez ujmy sam Basergor-Kobal?  — Pójdę dalej — rzekła, głucha na wszelkie tłumaczenia.  — Nie pozwolę na to, wasza godność.  — W jaki sposób?  — Nie wiem.  — Więc zatrzymaj mnie — powiedziała sięgając po swoją sakwę z prowiantem i różnymi drobiazgami.  — Zwiążę cię, pani, i zabiorę do Badoru. Komendant ukarze mnie najpierw za bunt, a potem nagrodzi za roztropność. Wyjęła łuk i nałożyła strzałę na cięciwę.  — Spróbuj, dziesiętniku. Nie, co mówię, nie próbuj! — ostrzegła tak groźnie, że nie odważył się sprzeciwić. — Możesz sobie myśleć, co chcesz, bohaterze... Jeśli spróbujesz dotknąć mnie choćby palcem, zastrzelę jak wściekłego szakala. Z napiętym łukiem, cofnęła się o kilka kroków.  — Hej! — zawołała. — Kto idzie ze mną? Legioniści, od dłuższego czasu gotowi do drogi powrotnej, z ciekawością śledzili rozmowę dowódców, próbując odgadnąć przyczynę zwłoki. Teraz zobaczyła ich zdumienie i zaskoczenie.  — Kto ze mną?! — powtórzyła.  — Nikt nie idzie! — zawołał Barg, dodatkowo powstrzymując żołnierzy gestem. — Dalej, pani, strzel do mnie... Jeśli nawet podsetniczka mnie zastrzeli — znów zawołał do legionistów — niech nikt nie waży się z nią iść!  — Dobrze, idę sama... — powiedziała niegłośno, nie opuszczając jednak łuku. — Wracajcie do Badoru. Poprowadź ich, dziesiętniku. Zrobiła tyłem jeszcze kilka kroków, wciąż ze strzałą przyłożoną do cięciwy, a potem odwróciła się i pobiegła przed siebie. 5. Rbit wierzył swoim zmysłom, bo z kocim słuchem, wzrokiem i wrażliwością na dotyk prawie nic nie mogło się równać. Lecz był właśnie kotem, nieudanym dziełem Szerni — i zyskawszy rozum, nie postradał tego, co mieli zwierzęcy przodkowie: instynktu. To, co mówił mu instynkt, było równie ważne jak to co widział i słyszał.Zatrzymał się, bo był obserwowany. I nie z góry; nie śledziły go sępie oczy. Odskoczywszy w szczelinę między kamieniami — nasłuchiwał. Rozpoznał człowieka, bo odgłos ludzkich kroków brzmiał inaczej, niż cokolwiek na świecie. Nie kryjąc się, zmierzał ku niemu człowiek, szedł po stoku — i w dół stoku, o czym świadczyły zarówno osypujące się kamyki, jak i długość kroków. Posłyszawszy oddech, Rbit rozpoznał niemłodego mężczyznę. I usłyszał jeszcze — jak idący poklepał się rękami po głowie.... Plaskanie dłoni o owłosioną czaszkę. Ktokolwiek szedł ku niemu, wiedział jak koty myślą i poznają świat. Słowa mogły być kłamstwem; to klaskanie było dowodem. Idący nie trzymał w ręku, ani nawet pod pachą, kuszy, ani żadnej innej broni. Chyba, że miał cztery ręce.Rbit wyszedł ze swojej kryjówki i patrzył wyczekująco. Stary, lecz rześki człowiek zmierzał prosto ku niemu, nic nie mówiąc — lecz wykonał oszczędny gest, jakby chwytał coś tuż przed sobą. Koci gest, Pozdrowienie Nocy. Rbit oderwał łapę od ziemi i wysunąwszy pazury, zagiął je a następnie wciągnął z powrotem.  — Niejeden kot biega po tych górach — rzekł mężczyzna, przysiadając na dużym kamieniu — ale tylko jeden, o jakim słyszałem, jest tak duży, przy tym bury i nosi tak dobrą zbroję. Pozwól, panie, że odpocznę — ciągnął, przykładając dłoń do piersi, jakby chciał w ten sposób uspokoić oddech, a może silne kołatanie serca. — Czuję już swoje lata. Nie chciałem hałasować, nawołując. Trudny język grombelardzki, obfitujący w liczne akcenty i przydechy, pozwalał każdą myśl wyrazić na wiele sposobów. Grombelardzki góral-rozbójnik znał tylko sposoby najprostsze. Lecz ten człowiek nie był rozbójnikiem, ani jakimś włóczęgą — i nie chodziło tylko o sposób, w jaki posługiwał się językiem.  — Wiem już, że rozumiesz kota, wasza godność — rzekł Rbit — więc nie zdziwisz się, gdy powiem: nienawidzę zagadek.  — Jestem Dorlan-Przyjęty — rzekł mężczyzna.  — Pierwszy raz spotykam Przyjętego. O Dorlanie słyszałem, jak każdy. Co robisz w Ciężkich Górach, mędrcze Szerni? Sądziłem, że siedzicie w Złym Kraju, zajmując się tym, co tam wisi, lub leży. Przyjęty uśmiechnął się lekko, słysząc lekceważenie, z jakim kocur mówił o rozpostartej nad światem potędze. Lecz wiedział, że to lekceważenie nie rozciąga się na jego osobę. — Wielu przez całe życie nie opuszcza granic Romogo-Koor — przyznał. — Lecz jeśli naprawdę słyszałeś o Dorlanie, to wiesz, że mówią o mnie lah’agar — wędrowiec, lub podróżnik. Bywałem w Armekcie i Dartanie, zaś po Ciężkich Górach przechadzam się wcale często. Wcale często, za pozwoleniem, książę.Koci śmiech brzmi dość nieprzyjemnie dla ludzkiego ucha, lecz Przyjęty widocznie był przyzwyczajony.  — Próbowałem dogonić cię, koci wojowniku, żeby ostrzec. Zajmuję się tutaj czymś, co na pewno uznasz za niewarte uwagi, poprzestańmy więc tylko na tym, co cię może obchodzić. Niedaleko znajduje się teren zajęty przez stado sępów. Być może już o tym wiesz? Wprawdzie nie zmierzasz w tamtą stronę...  — Stamtąd przybywam. Wiem o sępach, lecz jestem wdzięczny.  — Biegłem więc niepotrzebie — rzekł Przyjęty bez żalu, powstając ze swojego kamienia. — Pożytek taki, że poznałem istotę niezwykłą. Przekonany jestem, że masz tutaj własne ważne sprawy, wasza godność — zatytułował kocura — więc nie proszę, byś poświęcił mi mój czas. Historia Szereru niezwykle mnie zajmuje, zaś twój ród, o ile mi wiadomo, tworzył tę historię. Lecz skądinąd mam świadomość, iż kota nie obchodzą takie sprawy. Wielka szkoda.  — Grzebanie w starych dziejach istotnie uważam za mozolne i na ogół zbędne, choć zdaje mi się, że czasami coś z tego wynika — uprzejmie powiedział gadba. — Lecz być może, mędrcze, który tak dobrze znasz koty, nie doceniasz jednak kociej ciekawości. Żadne sprawy nie są dla mnie teraz aż tak ważne, bym odmówił rozmowy z Dorlanem. Czy gdzieś tutaj mieszkasz, masz biwak? Przyjęty uradował się, wcale tego nie kryjąc.  — Więc zostawmy sępy i ich sprawy — powiedział. — Zapraszam cię do siebie, wasza godność. W samej rzeczy, przy Krzywych Skałach znalazłem wygodną wnękę, wystarcza mi takie schronienie, więc zapewne wystarczy i tobie. Ale, ale... — uniósł brwi. — Nie idziesz wprost od Hogrogu, lecz mówisz, że wiesz o sępach, a nawet że stamtąd przybywasz... A nawet, że stamtąd przybywasz. Jest tu zatem szlak, o którym nie wiem. Czy to tajemnica?  — Jest szlak, ale nie dla ludzi. Gdy pomyślisz, panie, to łatwo zrozumiesz, że w górach szlaki kocie i ludzkie to nie zawsze są te same szlaki.  — Nigdy nie patrzyłem na to z tej strony. Ale tak, to prawda. Znam koty, przyznam, najbardziej z równin Armektu. Przyjęty wskazał kierunek. Ruszyli. Lecz po kilku krokach lah’agar zatrzymał się nagle, przymykając oczy i dotykając czoła dłonią.  — To dziwne — rzekł — ale mam poczucie, że nie znalazłem tego, kogo miałem ostrzec... Nie pytaj mnie, wasza godność, skąd wiem takie rzeczy. Otóż sępy są niejako częścią Szerni... jak ja sam...  — Nie pytam, bo na nic mi taka wiedza — uprzejmie przerwał kot z wlaściwą temu rodzajowi rozumnych szczerością, która nie każdemu człowiekowi była miła. — Jest ktoś jeszcze w tej okolicy. To żołnierze. Ale już ich ostrzegłem.  — Ostrzegłeś ich? Kot nie odpowiedział. Rzekł swoje i musiało wystarczyć.  — Lecz sępy właśnie sposobią się do walki, wypatrzyły kogoś — rzekł Przyjęty, wciąż z dłonią przy czole. — Nie neguję twoich słów, kocie. Lecz nie posłuchano twojego ostrzeżenia, albo to jeszcze ktoś inny... Powiedziałeś: żołnierze? Posłałem list dowódcy Badoru, przez człowieka godnego zaufania. Ostrzegałem właśnie przed posyłaniem patroli... Prawda, że pisałem nie o tym miejscu, nie było wówczas sępów na tym szlaku. Do Krzywych Skał! — zauważył. — Czyżby posłał kogoś do mnie, dziękując za mój list?  — Nie wiem, mędrcze — rzekł kot, chyba zniecierpliwiony. — Tych żołnierzy prowadziła Armektanka, nic nie wiedząca o górach. Może to ona wpadła w pułapkę, ale, prawdę mówiąc, nic mnie to nie obchodzi.  — Ci ludzie... — zaczął Przyjęty.  — Nie obchodzi mnie, co to za ludzie — przerwał kot. — Ale jeśli można im pomóc, to pomogę. Nie chcę ścierwojadów w moich górach. Im mniej skrzydłaków, tym lepiej.  — Nie wiem, czy można im pomóc.  — Także nie wiem. Dotrzymaj mi kroku, panie, jeśli zdołasz. Albo lepiej poczekaj tu, aż wrócę. 6.  — Nie zostawię jej — powiedział Barg. — Nie mogę. Nie zostawię. Żołnierze spoglądali nań w milczeniu.  — Więc co mamy zrobić, dziesiętniku? Stary legionista spoglądał to na nich, to na przełęcz, z której już schodzili.  — Macie wracać do Badoru — powiedział. — Albo poczekajcie tutaj na mnie. Wrócę sam, albo z nią. A jeżeli nie wrócę... to wtedy wrócicie do Badoru. Trójkowy, najstarszy funkcją, obrócił się ku czterem pozostałym.  — Dziesiętnik idzie, to my też — powiedział niepewnie jeden.  — Z podsetniczką żaden nie poszedł! — rozgniewał się Barg.  — Bo zakazałeś! Bo i ty żeś nie poszedł, bo tylko głupi by poszedł. Na sępy, he!  — To czemu teraz chcecie iść?  — No, bo z tobą. Ona... znaczy podsetniczka... Armektanka! Co ona wie o górach? Ale jak ty gadasz, że idziesz...  — To trza iść — dokończył trójkowy. Barg, jak każdy mężczyzna w sile wieku skłonny do nagłych wzruszeń, popatrzył na żołnierzy z prawdziwie ojcowską czułością.  — Wy głupki — powiedział, trochę z chrypką. Żołnierze otoczyli go półkręgiem.  — Szkoda czasu. Idziemy? Dogonimy ją!  — Młoda koza i zdrowa, a nogi ma jak koń... I rozeźlona... Może być już daleko.  — No, to gońmy ją! Dziesiętnik spoglądał po twarzach. Raz powziąwszy postanowienie, legioniści wyzbyli się wahań. Nikt nigdy nie szedł na sępy, dobrze. Ale oni pójdą. Tylko oni, jak wcześniej przed nimi nikt inny.No — bo trzeba.  — Sprawdzić kusze i bełty — rzekł Barg. Wykonali rozkaz.  — Marsz. Ruszyli szybko, tak szybko jak potrafią chodzić po górach żołnierze Legii Grombelardzkiej. Wkrótce osiągnęli szczyt przełęczy i minęli miejsce nocnego biwaku.Wszyscy rozglądali się po niebie. *Przyjęty nie mógł nadążyć. Rbit wiedział, na co go stać. Był kotem; nie został stworzony, jak wilk albo pies, do długich, niekończących się biegów. Nie popędził przed siebie — lecz ruszył z miejsca tym drobnym kocim truchtem, który sprawia, że grzbiet i całe ciało zdają się zupełnie nieruchome, a pod brzuchem prawie nie widać poruszeń miękkich łap. Lecz ten wytrwały trucht był dość szybki, by zasapany niemłody mężczyzna musiał wkrótce przystanąć, łapiąc oddech z ręką na piersi. Rbit nie zatrzymał się i nawet nie obejrzał; biegł pod górę nie zwalniając tempa, z podniesionym ogonem, spowity w cichy chrzęst swojej kolczugi. Tak pokonał półtorej mili. Potem dojrzał z daleka rozrzucone rumowiska skalne i gdzieniegdzie przyczepione do nich rachityczne krzewy. To było miejsce, do którego zakradł się w nocy i policzył śpiące jeden przy drugim sępy. Wydało mu się, że usłyszał krzyk, a w jego tle klekot sępiego dzioba. Nie było już daleko... Drobny trucht zmienił się w rozfalowany koci bieg. Dobrze obliczył siły. Gdy między wątłymi krzakami dojrzał czarno-białe pióra ścierwojada, był zmęczony — lecz daleki od zupełnej utraty tchu. Usłyszał okrzyki ludzi, świsnął w powietrzu wystrzelony z kuszy pocisk — był to dźwięk doskonale znany kociemu wodzowi rozbójników. Sępie głosy zlały się w monotonne, złowrogie klekotanie. Rozfalowany bieg przemienił się w długie skoki, wynoszące całe ciało w powietrze. Okryty żelazem, wielki bury kocur wystrzelił spomiędzy skał jak pocisk, wyrzucony z gardzieli okrętowej bombardy. Klekotanie dzioba przeszło w dziwaczny skrzek, urwany bardzo wysoko i ponowiony jeszcze wielokrotnie; kot i wielkie ptaszysko skotłowani między kamieniami, przez chwilę stanowili nie dającą się rozpoznać kupę futra, żelaza, piór i skrwawionego pierza. Wyrwał się z kłębowiska skulony wielki kształt, dzwoniący stalową kolczugą, odbił potężnie od ziemi — i pazurami porwał z powietrza drugiego sępa, który właśnie zerwał się do lotu. Ściągnięty na ziemię ciężarem kociego wojownika, sęp szarpnął szponami, próbując odeprzeć atak — gdy tymczasem pierwsze pokraczne ptaszysko, porzucone między skałami, wciąż skrzeczało z połamanymi skrzydłami, trzepiąc się niezdarnie w kręgu wyrwanych piór i posoki. Rozdarta, prawie oderwana naga szyja nie mogła utrzymać ciężaru łba, który leciał do tyłu... Sęp skonał, z głową odrzuconą na grzbiet, z wyprężonymi szponami, podparty na resztkach przetrąconych skrzydeł, jakby siedział.Cztery wielkie ptaki z hukiem skrzydeł oddalały się od ziemi, dźwigając ku niskim chmurom. Klekot sępich dziobów umilkł, rozbrzmiewało tylko bulgotliwe, niewyraźne sapanie ścierwojada, którego wielki kot trzymał zębami za gardło. Sęp zakrywał go niemal zupełnie, lecz kocur, leżąc pod nim, mocno trzymał przednimi łapami. Ptakiem nieustannie podrzucało; Rbit schował naraz pazury przednich łap i puścił sępią szyję, a wtedy ostatnie potężne wierzgnięcie odrzuciło padlinożercę, odsłaniając skrwawione tylne pazury kota, który jednym ruchem przekręcił się na ziemi — i znów stał na wszystkich czterech łapach. Leżące w odległości dwóch kroków ptasie ścierwo wystawiło na widok rozerwany brzuch, z którego wydostały się podarte wnętrzności. Połamane o zbroję szpony jeszcze zaciskały się i otwierały spazmatycznie. Zza pobliskich skał wynurzył się jakiś człowiek w zielonej tunice legionisty. Trzymając się za głowę, zrobił kilka kroków i ukląkł, a potem upadł twarzą na ziemię. Zaraz nadbiegł drugi — ten był niemal przytomny, choć rozdygotany. Lecz cały czas trzymał w ręku kuszę i teraz niezręcznie próbował nałożyć nowy bełt na cięciwę. Raz już zrobił użytek ze swej broni, on lub któryś z jego towarzyszy — albowiem poza kręgiem skał leżał wielki biało-czarny ptak przebity pociskiem na wylot.Nieco dalej spoczywał na boku zwinięty w kłębek legionista, z dłońmi zaciśniętymi na mieczu, który chyba sam sobie wbił w brzuch... Jeszcze dwaj żołnierze wyszli zza skał chwiejnym krokiem, wodząc dokoła nieprzytomnymi oczami. Ten, który zdołał na nowo załadować kuszę, powiedział coś do nich i podbiegł do krawędzi szerokiej rozpadliny. Rbit ruszył za nim. Usłyszał ciężkie westchnienie legionisty... Na dnie głębokiego skalistego dołu siedział, wtłoczony między dwa kamienie, jeszcze jeden nieruchomy sęp, a przed nim spoczywały dwa ciała w mundurowych tunikach. Jedna z tunik była niebieska, z oznaczeniami podsetnika legii.  — On strzelił i trafił... ale próbował szybko zejść do niej... — chrapliwie powiedział żołnierz. — Wtedy spadł. Usłyszeli za plecami ciężki oddech. Spocony i czerwony na twarzy, ledwo żywy Dorlan podszedł do krawędzi rozpadliny.  — Zejdźmy tam — powiedział. — Czy możesz dotykać silnych Geerkoto, mędrcze?Przyjęty w milczeniu spoglądał na kocura.  — Nie pochwalam tego — odparł. — Porzucony Przedmiot nie służy do zabawy. — Toteż nie do tego chcę go użyć. Pomóż mi go wyjąć spod zbroi, tylko tyle.Przyjęty pociągnął zawieszony na kociej szyi rzemień i z niedużej płaskiej sakiewki wytrząsnął symbol jednego z Ciemnych Pasm: Srebrne Pióro. Wbrew swej nazwie, połyskujący metalicznie przedmiot o kształcie długiego liścia, był prawie całkiem biały. Marszcząc brwi, Przyjęty patrzył na kota, który chwyciwszy w zęby potężny Geerkoto, skoczył w dół — i nienaturalnie wolno, jakby ważył tyle, co puch, zbiegł po stromej ścianie skalnej na dno rozpadliny. „Kocie szlaki” w górach na pewno istniały — ale istniały też Przedmioty, które wynoszono z Bezimiennego Obszaru, które sprzedawano i których używano, czy podobało się to mędrcom Szerni, czy nie.Wylądowawszy na dole, kocur pobiegł do nieruchomych ciał, wciąż trzymając w zębach swoje Pióro.  — Nie mamy takich rzeczy, więc zejdziemy inaczej, tak jak robią to wszyscy ludzie na świecie — rzekł Dorlan. — Legionisto, na pewno masz jakiś sznur, ty lub któryś z twoich towarzyszy. Wojsko zawsze ma wszystko, co trzeba. Nadchodzący żołnierz ze zbolałą twarzą był już chyba całkiem przytomny i dosłyszał, co powiedziano, bo od razu sięgnął do worka.  — Ja, ja niosę linę — wybełkotał.  — Jestem żołnierzem Legii Grombelardzkiej — opowiedział się legionista stojący przy Dorlanie. — Kim ty jesteś, panie? Przyjęty docenił starania prostego wojaka, który — będąc przecież w mundurowej tunice — przedstawił się tylko po to, by następnie bez ujmy zapytać o tożsamość nieznajomego, będącego chyba ważną osobą.  — Jestem Przyjętym, nazywacie nas mędrcami Szerni — rzekł krótko. W oczach legionisty pojawiło się zdziwienie — lecz podano mu sznur i znów myślał tylko o swoim dziesiętniku i leżącej obok podsetniczce.  — Przyjęty. Więc znasz się, panie, na ranach? — zapytał; w oczach prostych ludzi Przyjęci uchodzili za magów, znających się na wszystkim. — Skoro nie chcesz użyć swojej mocy, to zejdź pierwszy, opuszczę cię na linie. Dorlan natychmiast przepasał się sznurem. Nie był ciężki; legioniści bez trudu popuszczali linę, łokieć za łokciem.  — Oni żyją! — wrzasnął z dołu kot. — Kobieta nie ma oczu! Dorlan zawisł w bezruchu. Wstrząśnięci żołnierze na krawędzi rozpadliny zapomnieli o spuszczaniu liny. Krzyknął na nich i po chwili wylądował na dnie dziury. Odwiązał szybko sznur i podszedł do ciał na ziemi. Kocur siedział pomiędzy nimi. — Wojownicy — rzekł ze szczerą nienawiścią, której nie mogło stłumić niewyraźne brzmienie niskiego kociego głosu. — Wojownicy przeciw ścierwojadom. To jest świat pod niebem twojej Szerni. — Tylko Szerni — sucho rzekł Przyjęty. — Nie mojej i nie naszej. Pochylił się nad dziewczyną, a zaraz potem nad żołnierzem. Gruby legionista był przytomny.  — Nie czuję ciała — powiedział powoli, bardzo spokojnie i wyraźnie. — Nic nie boli... ale nie czuję. Dorlan przygryzł usta.  — Co z dziewczyną? — zapytał Barg. Dorlan znów spojrzał na leżącą. Pod uchylonymi powiekami ziały dwie szkarłatne, puste jamy, z których sączyły się wąskie strużki krwi. Posłuchał oddechu i dotknął tętniącego miejsca na szyi. Obejrzał rozciętą skórę na głowie.  — Oślepiły ją — powiedział. — Nieprzytomna. Potłukła się, ale to nic wielkiego. — Oczy — rzekł legionista i było słychać jak zadrżał mu głos. — Jedno... i drugie? — Tak. Pierwszy z legionistów opuścił się na linie i podbiegł do grupki na dnie skalnego kotła.  — Dziesiętniku — powiedział. Barg nie słuchał.  — Kim jesteś, panie? — zapytał. Dorlan opowiedział się po raz trzeci tego dnia.  — Jej oczy — nalegał legionista. — Ona by ich na żadne nie zamieniła... To jest nocna łuczniczka, czarodzieju. Uratuj jej oczy.  — Nie jestem czarodziejem — rzekł Dorlan. — Com ja się w życiu napatrzył na takich, co skręcili kark na wertepach — żołnierz wciąż mówił wolno i spokojnie. — A siebie nawet obejrzeć nie mogę... I co mi po tych oczach? Ja bym jej oddał te oczy... Nie takie dobre jak te co zabrał sęp... ale lepsze takie, niż żadne. Mnie tam się już na nic nie przydadzą.Dorlan z trudem panował nad wzruszeniem. Siedzący przy swoim dziesiętniku żołnierz głośno przełknął ślinę.  — Dasz jej moje oczy, mędrcze Szerni? — pytał Barg. — Mówią, że wy wszystko możecie... Ale to pewnie tylko takie bajki?  — Tak, mój przyjacielu... To są bajki. Nikt nie potrafi zrobić tego, o co prosisz. — Ale to jest nocna łuczniczka, panie. Ten dzieciak... pokazywał naszym jak się strzela z łuku...— Powiadam ci, żołnierzu — głucho powiedział Przyjęty — że dziś mógłbym złamać wszystkie reguły święte dla... kogoś takiego jak ja. Ale nie potrafię zrobić tego, czego żądasz. — Jeśli chcesz to zrobić, to zrób — rzekł kot tak niewyraźnie i mrukliwie, że prawie go nie zrozumieli. Przyjęty i siedzący przy Bargu legionista obejrzeli się nań. Kot aż dygotał, wstrząsany tym wszystkim, co go przepełniało.  — Wojownicy zabijają wojowników, to dobrze — rzekł głosem jeszcze niższym. — Ale ścierwojady... Ścierwojady i wojownicy... To nie są prawa wojny, tu masz tylko prawa sępów. Oddaj jej oczy tego legionisty!  — Zrób to, panie — rzekł Barg.  — Gdybym mógł — szepnął Przyjęty, powstając w odruchu bezsilności. Wtłoczony w wąską szczelinę między kamieniami, przebity bełtem sęp ożył niespodziewanie, słabo klekocząc dziobem. Dyszący nienawiścią kocur zasyczał i skoczył w górę, jakby kopnięto go w brzuch, lecz nim spadł na wyprężone łapy, z ktorych już wysunęły się pazury, porzucony na ziemi Potężny Przedmiot zalśnił nagle. Siedzący przy Bargu żołnierz krzyknął i zerwał się na równe nogi, gdy turkusowy wir zaszumiał na dnie rozpadliny; z suchym trzaskiem strzeliły z tego wiru dwie lub trzy zielone błyskawice, trafiając zdychającego ptaka. Wytrysnęły spomiędzy skał spalone pióra, kłąb dymu przyniósł odór zwęglonego mięsa. Jednocześnie leżąca na ziemi dziewczyna, podrzucona jakąś siłą, targnęła się nagle, wygięła w łuk i z krzykiem usiadła, przyciskając dłonie do twarzy. Turkusowy wir wsiąkł w Srebrne Pióro. Wstrząśnięci ludzi spoglądali po sobie. Kocur dyszał, szeroko rozcapierzony na ziemi, wciąż gotowy do ataku na sępa, dygoczący i oszołomiony. Armektanka oderwała ręce od twarzy — i ujrzeli błysk przerażonych szarych oczu. Wciąż krzycząc, rzuciła się na Przyjętego, pierwszego człowieka, jakiego zobaczyła, i przywarła doń z płaczem.  — Sęp! — powtarzała roztrzęsiona. — Sęp... sęp... Przyjęty objął ją ramieniem, lecz nie mógł wykrztusić słowa.  — Dziękuję, panie — rzekł dziesiętnik. — A więc czasem... może się jednak ziścić niemożliwe... Teraz już mogę umrzeć. Wiem, że warto było tu przyjść. Dziewczyna raz jeszcze krzyknęła przeraźliwie, ujrzawszy ponad ramieniem Dorlana bladą twarz dziesiętnika i sączące się z pustych oczodołów dwa wąskie strumyczki krwi.  — Barg! — powiedziała z płaczem. — Barg... o nie!... — Czy pomożesz mi, stary przyjacielu? — zapytał nieszczęsny żołnierz, zwracając się najwyraźniej do swego towarzysza. — Ja już nawet tego sam nie zrobię... Trójkowy zrozumiał — lecz nie mógł wykrztusić słowa, jął tylko potrząsać głową.  — Pomożesz?  — Ja — powiedział Rbit. — Odejdźcie wszyscy.  — Basergor-Kobal... — rzekł mężny dziesiętnik. — To zaszczyt.  — Dla mnie — rzekł kocur. — Nie dla ciebie, wojowniku, lecz dla mnie. Po czym raz jeszcze zwrócił się do Przyjętego i płaczącej dziewczyny:  — Idźcie stąd. Osobno zaś przemówił do stojącego jak posąg, wyłamującego sobie palce żołnierza:  — Pozwól mi, legionisto. Albo zrób to sam. Mężczyzna nie wiedział, co powiedzieć. Lecz wreszcie stare, zahartowane w bojach serce zabiło mocniej — i trójkowy zapłakał jak czasem płaczą wojownicy: roniąc tylko dwie, najszczersze w swoim życiu, łzy. — Przebacz mi, dziesiętniku — powiedział. — Pozwalam ci, kocie... Tak trzeba. Po czym odwrócił się i podszedł do skalnej ściany, z której zwieszała się lina. Pomógł Przyjętemu obwiązać w pasie ciągle płaczącą podsetniczkę. Wspiął się na górę ostatni. *Po niskim niebie Deszczowego Kraju przesuwały się kłęby chmur. Kocur patrzył na chmury i powiedział o nich legioniście.  — Zawsze były i będą — rzekł Barg. — Pożegnajmy się, panie. Już czas.  — Czy teraz?  — Teraz, kocie. Już... tak. Szarpnięta pazurami tętnica na szyi trysnęła szkarłatną krwią.  — Będę o tobie pamiętał, wojowniku. Rbit czuwał przy żołnierzu — do końca.

Przełęcz MgiełJego Godność R.W.Ambegen
Nadtysięcznik-Komendant
Legii Grombelardzkiej
Honor-Setnik Gwardii Grombelardzkiej
w Grombie   Zawsze obecny w mej pamięci Towarzyszu i Przyjacielu!Wspomniawszy dawne wspólne przejścia w służbie dla chwały i bezpieczeństwa Cesarstwa, polecam się względom Waszej Godności, prosząc o pomoc w niezwykle ważnej, acz osobistej sprawie. Oto dwudziestu wiernych i wypróbowanych ludzi z mojego prywatnego pocztu udaje się w podróż, której niebezpieczeństwa i trudności Wasza Godność sam najlepiej będziesz umiał ocenić, jako Grombelardczyk i doświadczony żołnierz. Chodzi mianowicie o dotarcie do granic Bezimiennego Obszaru, zwanego zwykle u was Złym Krajem. Liczę bardzo na wskazówki, jakich Wasza Godność zechcesz udzielić dowódcy wyprawy, polecam go Twoim szczególnym względom, jako mego syna, przyjaciela i dziedzica. Wszystkie wątpliwości skieruj Wasza Godność do niego, a uzyskasz odpowiedzi szczere i wyczerpujące, tak jakbym ja sam ich udzielił... — Przyznam panie — rzekł R.W.Ambegen, wojskowy komendant Grombu — iż ciągle pozostaję pod wrażeniem. Mam na myśli zarówno samo przedsięwzięcie, jak i jego rozmach.Oveten, syn B.E.R.Lineza, komendanta Legii Armektańskiej w Rapie, był dość wysokim, szczupłym jak jego ojciec mężczyzną w wieku lat trzydziestu, o śmiałej i szczerej twarzy żołnierza. Zgodnie z armektańską modą nie nosił brody, a tylko mocne, ciemne wąsy, z których jeden unosił się nieco ku niewielkiej bliźnie na policzku. Odziany był skromnie (zbyt wyraźne okazywanie zamożności było w Armekcie źle widziane; nadmiernie zadbany mężczyzna mógł łatwo narazić się na śmieszność) — miał na sobie dobrą lamelkową zbroję, a na niej brunatną kurtę skórzaną, spiętą pasem, u którego z jednej strony wisiał myśliwski nóż, zaś z drugiej zwykły gwardyjski miecz, krótki i dość szeroki, z pochylonym w dół jelcem. Spod zbroi wystawała prosta czarna spódnica, zaś spod niej sukienne nogawice, wpuszczone w cholewy wysokich butów. Ambegen z dużą przyjemnością widział, że młody mężczyzna nosi w sobie cechy urodzonego wojownika, co czyni go podobnym do ojca nie tylko z sylwetki i rysów twarzy.Siedzieli przy dużym prostokątnym stole, w pomieszczeniu kojarzącym się nieco z celą w twierdzy więziennej... Lecz tak właśnie wyglądały zwykle „apartamenty” cesarskich dowódców w Grombelardzie. I komendantura stołecznego garnizonu nie była tu wyjątkiem.— Łatwo pojmuję — rzekł znowu stary żołnierz — że jakiś awanturnik idzie do Złego Kraju po skarby, nie oglądając się na nikogo i na nic. Ale przecież jego godność Linez — Ambegen postukał palcem w leżące na stole pismo — ma możliwości i środki. Czemu nie morzem? Prawda, że wody przybrzeżne leżą już w granicach Obszaru, ale jednak łatwiej przebyć parę mil wodą, niż przemierzyć całe Ciężkie Góry!Oveten skinął głową.— Były wyprawy morzem — odparł zwięźle. — Dwie. Żadna nie wróciła.Komendant sposępniał.— Jednak, pomimo tego, prowadzisz panie trzecią wyprawę?Oveten potwierdził.Ambegen, nachmurzony, wziął list do ręki i raz jeszcze przebiegł wzrokiem treść, szczególnie zaś początkowe zdania, gdzie jego godność Linez, powołując się na starą przyjaźń (bo walczyli razem pod Północną Granicą) prosił o udzielenie jego ludziom wszelkiej możliwej pomocy.Ambegen zamyślił się.Linez był Armektańczykiem znakomitego rodu, człowiekiem bogatym, potężnym i wpływowym. Dla jakiegoś kaprysu (bo chyba nie dla złota?) słał oto trzecią z rzędu wyprawę w granice Romogo-Koor — Bezimiennego Obszaru, zwanego nie bez kozery Złym Krajem... Czas płynął tam inaczej, niż w innych częściach Szereru, a ponadto szalały niepojęte, potężne i wrogie moce. Jednak Porzucone Przedmioty, za które dawano niebotyczne sumy, wciąż kusiły. Ambegen rozumiał, że będąc poważnie chorym, warto może ryzykować życie dla zdobycia Listka Szczęścia, chroniącego skutecznie przed wieloma dolegliwościami. Pojmował nawet, że można pożądać Przedmiotów dla pieniędzy. Jednak człowiek tak bogaty, jak Linez, mógł sobie po prostu kupić każdy Przedmiot, jakiego potrzebował, pomnażanie zaś bogactwa w równie ryzykowny sposób było niedorzecznością. Oto przepadły już dwa statki; teraz to samo stać się mogło z owym pocztem zbrojnych. Straty przewyższyły już chyba spodziewane zyski. O cóż więc chodziło w tej grze? Oveten wyjaśniał, że ojcu nie zależy na jednym czy dwóch Przedmiotach, lecz zdobyciu pokaźnej ich ilości. Czemu miało służyć, prowadzone z takim rozmachem, przedsięwzięcie?— W moim wieku nieokiełznana ciekawość to rzecz rzadka — powiedział w końcu komendant. — Myślę jednak panie, że łatwo ją zrozumiesz. A zatem...?Oveten skinął głową.— Nie ma tu żadnej tajemnicy, wasza godność. Ojciec upoważnił mnie zresztą, bym powiedział prawdę. Może wyda ci się to panie niezwykłe, lub nawet zabawne, ale chodzi o... przegrany zakład.Stary komendant zdumiał się.— Przegrany... zakład?— Tak właśnie.Ambegen pomyślał (a konstatował to nie po raz pierwszy w życiu) że Grombelard i Armekt rozdzielone są bezdenną przepaścią. Oto siedział przed nim syn człowieka, któremu podobało się przegrać jakiś zakład. Tonęły statki i ginęli ludzie, których, co prawda, na pewno nie zmuszono do wyprawy, a za ryzyko po królewsku zapłacono... Ten tutaj, junak, właśnie żegnał się z życiem (Ambegen w głębi duszy był tego prawie pewien) — ale próżno by w nim szukać choć cienia wątpliwości co do racji, którymi kierował się ojciec. Mało tego: Ambegen wiedział coś jeszcze, albowiem spędził w Armekcie wiele lat. Wiedział mianowicie, że zwycięzca owego zakładu był najpewniej człowiekiem niepocieszonym. Bo nie dane mu było uczestniczyć w takim pięknym szaleństwie! Oto właśnie był Armekt. I Armektańczycy.— No cóż, panie — rzekł po namyśle, usiłując zapanować nad twarzą — może wymieniłeś jedyny powód, który potrafię zrozumieć. Pomimo, iż jestem Grombelardczykiem... — parsknął jednak na koniec krótkim śmiechem i zaraz przeprosił gestem. — Czasem niezmiernie żałuję, że moja młodość minęła — dodał jeszcze i była w tych słowach cicha akceptacja dla zuchwałych poczynań; ale też i wypowiedział je człowiek, który przed kilkunastu laty, z kilkuset żołnierzami, uderzał na tysiące najeźdźców.Oveten zrozumiał.— Ojciec zawsze powtarzał, panie, że masz armektańską duszę.Była to bodaj największa pochwała, jaką mógł wygłosić syn narodu rządzącego Szererem.— Rozumiesz oczywiście, wasza godność — rzekł Ambegen, jeszcze raz unosząc pismo przyjaciela — że pomimo sentymentu, jaki żywię dla twego ojca, niepodobna bym wsparł przedsięwzięcie prywatne siłami cesarskich żołnierzy? Bo powody, dla których tam idziesz, niech lepiej zostaną między nami... Tu jest Grombelard, nie Armekt.Oveten rozłożył ręce.— Na Szerń, panie — powiedział szczerze — nawet mi do głowy nie przyszedł taki pomysł! Legie imperialne nie służą do kwitowania zakładów.— Jak więc mogę pomóc? Nie mam w garnizonie nikogo, kto wiedziałby o Obszarze coś więcej, niż wie w Grombelardzie każdy. Wyprawa do Kraju to hazard. Żadna wiedza nie uchroni cię, panie, przed tym co tam czyha. Ale muszę powiedzieć, że sam Obszar jest chyba mniej niebezpieczny, niż droga tam... i z powrotem.— Rzecz w tym, wasza godność, że ta droga to jedyny mój problem. Ojciec zlecił mi, bym niczego przed tobą nie taił, a zresztą... nie chcę, byś pomyślał, że pragnę schlebiać ci panie, ale ojciec często, bardzo często, polecał mi twoją osobę jako niedościgły wzór. Nie znając cię, nauczyłem się szanować i ufać całkowicie.Komendant dołożył starań, by ukryć przyjemność, jaką sprawiły mu słowa gościa.— Do czego zmierzasz, panie? — zapytał.— Do sedna tajemnicy. Mówiłem o dwóch morskich wyprawach, otóż druga powiodła się częściowo... Duża ilość Porzuconych Przedmiotów została wyniesiona z Obszaru. Utraciwszy okręt, siedmiu ludzi ruszyło lądem, przez góry. Jednak, wydostawszy się z granic Złego Kraju, nie mogli nieść swej zdobyczy, dotknięci wcześniej jakąś tajemniczą chorobą. Prawie wszyscy zmarli, zaś skarb został ukryty. Do Armektu powrócił tylko dowódca wyprawy, mając u boku jednego towarzysza, obaj bardzo osłabieni dolegliwościami. Przeżyli tylko dlatego, że mieli Przedmioty zwane Listkami Szczęścia i nie myśl, wasza godność, że nie próbowali ratować nimi swoich towarzyszy... Lecz te rzeczy potrzebują sporo czasu, nim zaczną służyć osobom, które je stale noszą. Więc niestety przeżyli tylko właściciele, bo ich Listki chroniły najlepiej. Ci ludzie przynieśli wiadomość o schowanych Przedmiotach. Moja misja polega na odnalezieniu ich i dostarczeniu do Armektu. Oto cała sprawa.Ambegen milczał, oszołomiony wieścią.— Na Szerń, panie — rzekł w końcu — czy wie o tym ktoś jeszcze oprócz ciebie? Twoi ludzie?— Nie, nikt.— A ci, co przynieśli wiadomość?Oveten pociągnął zawieszony na szyi rzemyk, pokazując płaski zielony kamyk, kształtem przywodzący na myśl liść.— To ja i jeden z moich żołnierzy. Ale on pozostał w Armekcie, nie jest już człowiekiem młodym i wyprawa zużyła jego siły.Stary żołnierz omal chwycił się za głowę. Powstał i zaczął chodzić po komnatce.— Posłuchaj mnie, panie, uważnie — przemówił po długiej chwili. — Jesteśmy w Grombelardzie. Nie chcę mówić źle o własnym kraju, ale jednak, to ojczyzna rozbójników. Gdy jakiś śmiałek rusza do Obszaru, to zwykle nikt o tym nie wie, a jeśli nawet wie, to lekceważy taką jednoosobową wyprawę, która z całą pewnością nie wróci. Czasem jednak rusza nieźle wyposażona i przygotowana grupa, taka weźmy, jak twoja. Oddział dobrze dowodzonych, zdecydowanych i odważnych ludzi, ma niejakie szanse na sukces. Wieść roznosi się szybko, a potem do granic Złego Kraju ściągają bandy łotrów, rzezimieszków i awanturników, pragnących cudzymi rękami wyciągać kasztany z ognia. Wyprawa jest tropiona zajadle, a gdy wraca (i jeśli wraca!) bandy owe już czekają w gotowości, by wydrzeć cenny łup.Zatrzymał się przed Ovetenem i patrzył surowo.— Teraz dowiaduję się, że skarb (nawet nie chcę słyszeć, ile jest tych Przedmiotów!) leży sobie w górach, w jakimś miejscu, gdzie byle pastuch może dotrzeć i wziąć sobie tyle, ile zdoła unieść. Pochwalasz, panie, zakłady? Lecz jeśli wieść o tym przedostanie się do obcych uszu, twoje życie nie będzie warte zakładu o kwartę piwa. Czy rozumiesz? Pięć mil za murami Grombu czekać będą na ciebie i twoich ludzi wilcze stada, które porwą was wszystkich i obedrą ze skóry, byle poznać prawdę o miejscu, gdzie jest skarb. Mało tego: nawet jeśli tajemnica nie wyjdzie na jaw, tropić was będą tak czy owak. Jak zamierzasz zabrać te Przedmioty? Jak zamierzasz je przenieść przez całe Ciężkie Góry?— Wasza godność, jestem pewien, że moi ludzie...Żołnierz wybuchnął niespodziewanie i gwałtownie:— Bredzisz, chłopcze! To nie są twoi ludzie, tylko twoje trupy, jeszcze żywe, ale już prawie zimne!Oveten umilkł skonsternowany. Ambegen jednak uspokoił się równie nagle, jak rozzłościł.— Wybacz mi, panie. Nie znasz Ciężkich Gór. Tak, rozumiem, przemierzyłeś je mając u boku tylko jednego towarzysza. Rozumiem i podziwiam, to niemała rzecz. Ale ta sama sztuka rzadko udaje się dwa razy. Czyżbyś podczas tej swojej wędrówki niczego się nie nauczył? Tu nie Armekt! Znam twoją ojczyznę niezgorzej, wiesz przecież. Jeźdźcy Równin, których tam nazywacie zbójami, to po prostu wesołe gromady rozbrykanych urwisów, w porównaniu z mordercami Mavali, rzeźnikami Hagena, czy wyborną, na wojskowy sposób urządzoną gwardią Basergora-Kragdoba. Niech już będzie tylko ten ostatni, a w istocie najpierwszy ze wszystkich. Czy wiesz panie, ilu ludzi mu służy? Trybunał Imperialny — postukał palcami w stół — szacuje ich liczbę na blisko dwa tysiące! Dwa tysiące, panie, dwa tysiące szpiegów, wywiadowców, złodziei, włóczęgów, skrytobójców, a wreszcie i wojowników z mieczami i kuszami w garści. Czy rozumiesz teraz, panie, o czym mówię? Jeśli chcesz porównania, to powiem, że twoje Przedmioty są równie łatwo osiągalne, jakby leżały w głębi terytorium Aleru. To już powinieneś zrozumieć, twój ojciec przesłużył na granicy wiek życia, a wciąż, jak mi się zdaje, macie tam spore majątki.Oveten milczał, marszcząc brwi.— L.S.I. Rbit — rzekł jeszcze Ambegen. — Książę Gór, prawa ręka Kragdoba. To kot. Ma całe tuziny donosicieli i szpiegów. Powiadają, że nawet w legiach, nawet wśród ludzi Trybunału, nawet na samym dworze Księcia Przedstawiciela. Szepnij komu na ulicy „wyprawa”, a on jutro będzie o tym wiedział.— Co mi radzisz, panie? — zapytał Oveten. — Mam dwudziestu pewnych, bardzo dobrze wyszkolonych ludzi, swoją odwagę i... sporo złota. To wszystko. Doradź mi, co z tym począć, a na pewno posłucham twych wskazówek.— Nie zrezygnujesz?— Nie mogę i nie chcę.Zafrasowany komendant usiadł, podpierając czoło ręką.— Najpierw potrzebny będzie przewodnik. I to nie pierwszy lepszy. Ktoś, kto zna Ciężkie Góry na wylot, kto was przeprowadzi każdym szlakiem i potrafi zgubić idącą w trop bandę.— Wasza godność znasz kogoś takiego?— Hm... Może znam.— Gdzie szukać tego człowieka?Ambegen myślał jeszcze przez chwilę, po czym, niespodziewanie, uśmiechnął się lekko.— A jednak los ci nieco sprzyja, przyjacielu... Gdzie szukać? No cóż, jeszcze wczoraj powiedziałbym, że nie wiem, ale dzisiaj mówię: akurat tutaj, w Grombie.1.L.S.I.Rbit nie wybuchał gniewem prawie nigdy — opanowany, chłodny i cyniczny, jak każdy kot. Jednak stulone uszy były dla tych, co go znali, wyrazem ponurej wściekłości.— To nie sprawka Armektańczyków. To sprawka Hagena — powiedział, gdy zebrano zwłoki do kupy; nieforemny stos złożonych na tułowiu rąk i nóg, uwieńczony rozłupaną głową, omal trudno było nazwać trupem. — A raczej nie samego Hagena, tylko jego ludzi. Czy dano mu znać, że Kragdob przejmuje tę armektańską wyprawę?— Tak — odpowiedziano krótko.— Ale — rzekła Kaga, malutka zielonooka brunetka, śliczna jak czarny obłok — wiadomość mogła nie dotrzeć. Nie wierzę, żeby Hagen wydał nam wojnę.— Wydał jednak — Rbit odwrócił się od poćwiartowanego zwiadowcy. — Tylko jego grupy są w tej okolicy. A musieli przecież wiedzieć, kogo zarzynają. Pierwsze, co od niego usłyszeli, to moje imię.Dziewczyna kręciła głową.— Hagen polega często na przypadkowych najemnikach. Ci, co to zrobili, ledwie pewno wiedzą, komu służą. A już że Hagen przyjął zwierzchnictwo Kragdoba i twoje, to w ogóle nie mają pojęcia. Zresztą każdy, kogo tutaj złapią, od razu zaczyna krzyczeć, że jest waszym żołnierzem, bo to może ocalić mu głowę. Sama takich łapałam, co bez przerwy przysięgali, że służą, no, w moim własnym oddziale i pod moją komendą, bo tutaj Kragdob znaczy tyle, co Delen albo ja.Powszechny pomruk poparł jej wypowiedź.Rbit pomyślał krótko. Pod nieobecność Delena, który był w Rahgarze z Basergorem-Kragdobem, Kaga dowodziła grupą. Dobrze znała okolicę i wiedziała, o czym wiatr w górach szumi. Mogła mieć rację, i pewnie ją miała.— Pochowajcie go — polecił krótko. — Kaga, jak odnaleźć Hagena?Rozłożyła ręce.— W Badorze albo w Grombie. Ale raczej w Badorze. Tam siedzi jego człowiek. Jeśli o czymś trzeba powiadomić Hagena, to przez niego. Tutaj, w górach, możemy go szukać sto lat.Rbit znów stulił uszy.— Więc wybierz paru dobrych zwiadowców, niech mi dogonią ten oddział. To nasza wina, Kaga, byliśmy zbyt pewni siebie. Jakim sposobem przez tyle dni nie zorientowaliśmy się, że ci ludzie przed nami to nie są Armektańczycy? Chcę mieć wieści, bez przerwy. Obojętne mi, czy to ludzie Wer-Hagena, czy nie. Jeśli mi się nie podporządkują, to wyrżniemy ich, Kaga. Do nogi.Skinęła głową, bardzo zadowolona. Nie lubiła Hagena. Jego ludzie zbyt często wchodzili jej w paradę.Kocur stał i obserwował grupę, nieruchomy. Znała Rbita dobrze i wiedziała, że potrafi tak tkwić bardzo długo, z zastygłymi tarczami żółtych oczu i uszami zwracającymi się bez przerwy ku źródłom różnych dźwięków, których najczęściej mogła się co najwyżej domyślać. Lubiła koty, na pewno bardziej niż ludzi. Wychowała się na ulicy w Badorze i znała koty od zawsze; właściwie to złodziejska kocia szajka była jej rodziną...Po grombelardzku kaga znaczyło: kotka.— Lubię wasz oddział — rzekł niespodziewanie Rbit. — Delen zrobił z tych ludzi wojowników, a ty zaprowadziłaś porządek. Dlaczego ludzie boją się ciebie, Kaga?Wzruszyła ramionami, zbyt zdziwiona i zaskoczona pochwałą, by udzielić jakiejkolwiek odpowiedzi. Kocur bardzo rzadko wyrażał komuś uznanie.— Nie pójdziemy już dzisiaj dalej, nie warto. Zarządź co trzeba.Wykonała rozkaz bez zwłoki.Wiadomość przyjęto z dużym zadowoleniem; forsowne marsze przez góry były chlebem powszednim, ale teraz, już od kilku dni, pędzili niemal bez wytchnienia. Ktokolwiek wiódł oddział, za którym podążali, wybornie znał wszystkie szlaki, a zawsze i niezawodnie wybierał drogę najkrótszą, nie przejmując się wcale, jeśli wiodła akurat środkiem lodowatej górskiej strugi. Brodzili tak ostatnio na odcinku dwóch mil, wciąż pod górę, pogrążeni w straszliwie wąskim, choć płytkim żlebie, którego dnem rwał lodowaty potok. Zahartowani w wędrówkach przebiegacze gór, co i rusz musieli przystawać, by rozetrzeć stopy, odmrożone niemal, sztywne jak kawałki drewna.Sprawnie rozłożono obóz, wystawiono czaty. Nie rozmawiano dużo, chyba tylko, z żalem, o zamordowanym zwiadowcy — i z pogardą o ludziach Wer-Hagena, którzy chcieli ich zastraszyć, zostawiając zwłoki na samym środku szlaku.Kaga wróciła do Rbita, wylegującego się pod skalnym okruchem.— Ale zwiadowców, tych co chciałeś, posłałam — oznajmiła siadając. — Im szybciej znajdziemy Hagenowych, tym lepiej.— Dobrze.Milczeli. Wstała i przyniosła bukłak z winem oraz wędzone mięso. Zjedli. Napiła się z bukłaka, po czym bez ceremonii wylała trochę wina na dłoń i dała kocurowi.— Zmieniłaś się — rzekł z pogardliwym pomrukiem, bo wino było bardzo marne.— Niedojrzałe — potwierdziła skrzywiona, kwitując smak napitku. — Zmieniłam się? A, już wiem, no tak... — skinęła głową, znów się krzywiąc. — Będę miała młode. Nie myślałam, że już po mnie widać.— Zobaczyłem ja, więc niedługo zobaczą inni. Z kim?— Skąd mam wiedzieć? — spojrzała zdziwiona. — Najpewniej z Delonem.Kocur poruszył łbem i w wieczornej szarówce zobaczyła jego okrągłe źrenice.— Za stara już jestem — powiedziała z uśmiechem, łatwo odgadując jego myśli. — Mam piętnaście lat, Rbit, a połowę z tego wzięły Góry. Muszę mieć je bez przerwy.— Nie chcesz pomieszkać trochę w Grombie?— Po co? Nie pierwszy to taki kłopot...— Nie pierwszy, bo drugi — przerwał. — W ciągu półtora roku, a nawet nie.— Wiedziałeś? No tak. Poskaczę po wertepach i zgubię pewnie tak samo jak poprzednie — machnęła ręką ku szczytom. — A jak nie, to pomyślimy później.Zmarszczyła nagle brwi.— Miałabym zostawić Góry? — zapytała z niebotycznym zdziwieniem, poirytowana. — Tak sobie, bez powodu? Przecież nie straciłam władzy w nogach!Rozbawiła go jej złość. Ale pojmował łatwo, ze bez Gór nie da się wytrzymać, gdy już zdążyły zająć pół życia.— Zawsze chciałam być mężczyzną — powiedziała posępnie. — Szkoda, że nie jestem. A najbardziej to kocurem gadba — spojrzała ponuro i zupełnie poważnie. — Chciałabym być taka jak ty. Wiesz?— Jesteś, siostro — rzekł tak samo poważnie, jak ona. — Tylko jeszcze tego nie widzisz. Bo niełatwo to zobaczyć, trzeba czuć.Wyciągnęła rękę i podrapała prężny, aksamitny kark.— Warto pospać.— Warto. Jutro pewnie znów ruszymy biegiem. A jak znajdziemy tych od Hagena, może bitwa.— No. Bitwa.2.Oveten spojrzał na czoło pnącego się krętą, górską ścieżką oddziału — i omal nie runął w dół stromego zbocza, wraz z lawiną kamieni, uciekających spod stóp. Z trudem utrzymał równowagę.Oglądano się na niego. Uniósł dłoń, dając znak, ze wszystko w porządku, po czym ruszył znowu, bacznie patrząc pod nogi. Oto kraj, w którym każdy krok mógł być ostatnim. Morderczy marsz zabił już dwóch jego ludzi. A on sam, przedwczoraj, skręcił nogę. I miał szczęście, bardzo dużo szczęścia, bo mogło skończyć się gorzej.Zimny wiatr przybrał na sile. Oveten spojrzał w niebo. Na twarz spadły mu pierwsze grube krople; nadciągała wieczorna ulewa.Kobiecy, lekko schrypnięty głos od czoła zawołał:— Dalej! Tu jest rozpadlina, chroniąca dobrze przed wiatrem! Ćwierć mili!Żołnierze ruszyli żwawiej. Przepuściła ich, czekając na Ovetena.— Jak noga? — zapytała.— Dokucza — rzekł szczerze. — Ale nadążam.— Ledwo, ledwo.Skinął głową, ogarniając spojrzeniem jej zgrabną sylwetkę. Chyba nie wiedziała, co to chłód — oprócz mocnych butów, miała na sobie tylko rozchełstany pod szyją, futrzany kaftan (brudny i tłusty tak, że deszcz nie chciał przezeń przenikać) oraz wojskową spódnicę do kolan, rozciętą z boku aż do biodra, by nie krępowała ruchów. Skrzyżowane na piersi pasy przytrzymywały dużą sakwę oraz łubie z łukiem i kołczan ze strzałami.— No, to zostaw mnie, pani.Roześmiała się, pokazując zęby.Mówiono na nią: Łowczyni. Ovetena dziwił trochę ten przydomek, ale stary komendant, jeszcze w Grombie, wyjaśnił mu, że kobieta która tropi i zabija sępy, w pełni nań zasługuje.W okolicach Badoru i Grombu znano ją doskonale. Z gór od dawna płynęły wieści o niezwykłej tępicielce ścierwojadów. Raz i drugi pokazała drogę zabłąkanym ludziom; pojawiała się przy ogniskach wojskowych patroli... Wraz z kupieckimi karawanami schodziła czasem z gór, aż do Riksu. Wcale nierzadko bywała w miastach; posterunki przy bramach zwracały na nią uwagę, bo samotna, uzbrojona kobieta w sercu Grombelardu nie była zjawiskiem codziennym. Oficerowie garnizonów szybko nauczyli się doceniać wieści, jakie czasem przynosiła.Los chciał, że rankiem tego samego dnia, gdy Oveten przybył do Grombu, Ambegenowi zameldowano o pobycie łuczniczki w mieście. Rozpoznali ją żołnierze z posterunku przy bramie. Oveten pomyślał, że wtedy jeszcze nie umiał ocenić, jak bardzo łaskawy w istocie był ten uśmiech szczęścia.— Nie patrz na mnie, panie, jak na chmurę deszczową — powiedziała, pokazując jednocześnie, że trzeba gonić oddział. — Chodźmy.Ruszyli śladem żołnierzy. Zrobili ledwie paręnaście kroków, gdy niebo smagnęło góry ulewą. W strugach dżdżu pięli się wąską ścieżką, uczęszczaną chyba tylko przez kozice. Nie rozumiał, skąd brały się podobne szlaki w miejscach, gdzie ludzka noga nie postała może nigdy. Pośród górskich szczytów nie było żadnych wiosek, bo nie było terenów, na których dało się pasać owce. Kozice? Ale nawet one musiały coś jeść. Żywiły się może tymi skałami? Pomimo wilgoci, nawet mchy nie bardzo na nich rosły... Tylko w niektórych miejscach widział kępy wątłej roślinności.— Było kiedyś wielkie i liczne plemię — powiedziała, jakby widząc jego myśli. — Bardzo potężne, właściwie to było wiele plemion, tworzących wielki naród. Pozostały po nim ruiny przedziwnych budowli, tutaj, pośród szczytów. Zdaje się, że niektóre z tych ścieżek to ślady dawnych dróg Shergardów.Spojrzał zdziwiony. Nie po raz pierwszy popisywała się wiedzą, której źródeł próżno dociekał.— Skąd to wiesz, pani? — zapytał. — To i wiele innych rzeczy?Wzruszyła ramionami.— Moim opiekunem... a właściwie przybranym ojcem prawie... jest człowiek, który widział narodziny sępiego rozumu.Popatrzył zdumiony.— Był kiedyś mędrcem-Przyjętym — wyjaśniła. — Teraz żyje tu, w Ciężkich Górach, zajmując się tylko historią Szereru. Nazywają go Starcem.— Mędrzec-Przyjęty — powtórzył.Znów wzruszyła ramionami.— W Armekcie wiemy o nich tyle, że są — skonstatowała; była wyjątkowo rozmowna, rzecz rzadka. — Lah’agar, człowiek przyjęty przez Szerń. Pojmujący istotę Smug i Pasm Szerni. To nie żaden czarownik, żaden mag. Istota z krwi i kości. Obcowanie z Szernią czyni długowiecznym, tylko tyle. Ponadto Przyjęty większość życia spędza w granicach Obszaru, gdzie czas płynie inaczej, dziewięć razy wolniej. To znaczy, że gdy Szerer posunie się o lat dziewięćdziesiąt, Przyjęty w Złym Kraju przeżyje ich dziesięć. Nic więcej nie powiem ci panie, bo nic więcej nie wiem. A jak nawet wiem, to nie rozumiem — wyznała z całkowitą szczerością.Pokręcił głową i uniósł brwi.— Armektanka w Ciężkich Górach. Jak do tego doszło? — zapytał, zachęcony dobrym nastrojem dziewczyny.Uchyliła się od odpowiedzi.— To bardzo długa historia.Szli w milczeniu. Odległość dzieląca ich od grupy przestała się powiększać, ale skręcona w kostce noga Ovetena nie dawała szans na jej zmniejszenie.— Czy daleko jeszcze? — zapytał.Popatrzyła uważnie. Miała niezwykłe oczy — nie pasowały do twarzy i wydawały się w jakiś sposób... stare.— Do granicy Obszaru niedaleko. Ale może pora, byś powiedział mi, panie, coś więcej?— Czy złoto, które bierzesz, nie przytępia twojej ciekawości?Płacił po królewsku. Bo królewska była cena, jaką wyznaczyła. I nie pozwoliła na żadne targi.„To uczciwy układ — oświadczyła jeszcze w Grombie. — Nie wodzę wypraw po górach. Jeśli już mam to robić, to trzeba mnie przekonać, że warto”.I na tym stanęło.— Złoto, które biorę... Dobrze, panie. Ale czy pomyślałeś, że chcę je może zarobić... hm, uczciwie?Popatrzył pytająco.— Dlaczego chcesz dotrzeć do granicy Kraju w tym akurat, a nie innym miejscu? Jakie to ma znaczenie? Widzę, że znasz trochę Grombelard i same Góry, dlaczego nie przyznajesz się do tego? — pytała. — Mam was nie tylko doprowadzić do celu. Mamy jeszcze wrócić. Czy nie byłoby lepiej, gdybym wiedziała wszystko?Pokręcił głową.— Nie, to nie — rzekła sucho. — Od wczoraj jesteśmy tropieni.Wiadomość przyszła tak nagle, że prawie nie uwierzył.— Tu są góry — przypomniała z naciskiem. — Czasem masz człowieka w zasięgu wzroku, ale dzieli was, tak naprawdę, pół dnia drogi, lub więcej. Powtarzam: jesteśmy tropieni, podąża za nami jakiś oddział. I raczej nie zdołam go zgubić.— Dlaczego? — zapytał rzeczowo.Machnęła ręką w nieokreślonym kierunku.— Droga przez Przełęcz Mgieł jest jedyna. Przynajmniej ja innej nie znam. Potem Morskie Dno i już Zły Kraj. Jeśli pójdziemy tak, jak tego żądasz, trafią za nami jak po sznurku. Do miejsca, gdzie chcesz wejść do Obszaru. Bo żądasz, byśmy szli przez Morskie Dno, czy tak?Zagryzł wargi.— Jaka rada?Pokazała ręką przed siebie, odgarniając z czoła zlepione deszczem włosy.— Tam Przełęcz Mgieł. Na Przełęczy łatwo się ukryć. I przepuścić ich. A potem zawrócić, wybrać inną drogę i wejść do Obszaru bardziej na południe od Morskiego Dna. Stracimy trochę czasu.— Musimy iść przez Morskie Dno. Zresztą, czy twój plan na pewno się uda?— Na pewno — rzekła niecierpliwie — to wiem tylko jedno: za mało mi płacisz, wasza godność. Moja ciekawość wciąż żyje. Złoto wcale jej nie zadusiło.*Półleżąc pod skałą, wsparta na łokciu, obserwowała krzątaninę żołnierzy. Zmierzchało już, ale wciąż wyraźnie było widać ich żółto-niebieskie tuniki, skrojone na wzór munduru legionisty. Nie nosili jednak kolczug, jak armektańska lekka piechota, lecz zbroje lamelkowe, a pochwy mieczów okute były mosiądzem, nie żelazem. Z mosiądzu też wykonano klamry pasów.Piękny poczet. I z dobrych ludzi złożony.Już w Grombie oceniła grupę. Nie tworzyli jej chłopcy. Pomimo tego nie przyjęłaby pewnie przedłożonej oferty, gdyby nie to, że byli Armektańczykami.Armektańczycy... Jak przyjemnie było rozmawiać!Usiadła pod swoją skałą, podciągając nogi i obejmując je ramionami. Oparła podbródek na kolanach.Wciąż padało, ale wiatr rzeczywiście nie docierał do rozpadliny. Posilano się przed snem. Oveten wyznaczył warty i pokuśtykał ku łuczniczce. Usiadł obok i milczał, z nieruchomym, tępym spojrzeniem, wbitym w jaśniejące w półmroku szerokie, mocne udo dziewczyny.— Mm? — zagadnęła po długiej chwili, podciągając spódnicę, tak że rozcięcie przesunęło się wyżej: ujrzał okrągłe biodro i cofnął się odruchowo, zdezorientowany.Parsknęła śmiechem.— Na Szerń, panie, jeśli już musisz patrzeć tak bezmyślnie, to może lepiej na jakąś skałę, pełno ich wokół — rzekła sarkastycznie. — Cóż takiego trapi dowódcę wyprawy?— Jej cel — odparł krótko. — Jak sądzisz, co za ludzie nas ścigają?Wzruszyła ramionami.— Nie mam pojęcia. I właściwie to nawet nie wiem, od jak dawna idą za nami. Zauważyłam ich wczoraj. Najpierw nic nie mówiłam, bo nie byłam pewna.— Czy możliwe, że wiedzą o celu naszej wyprawy?— Nie wiem. Może.— Czy to liczna banda?— Nie wiem.— A czy jest coś, co wiesz, wasza godność?Zdziwiła się.— Oczywiście, panie. Wiem jak doprowadzić twój oddział do Złego Kraju. Płacisz mi za to. I chyba tylko za to?Odwrócił głowę, przygryzając usta.— Czego mogą chcieć od nas?Znowu wzruszyła ramionami; ulubiony gest.— Jeśli wiedzą, albo domyślają się celu naszej wyprawy... — po czym z grubsza powtórzyła to wszystko, co mówił Ovetenowi Ambegen.— Przychwycenie powracającej wyprawy nie jest wcale takie trudne — kończyła. — Porzuconych Przedmiotów szuka się na Czarnym Wybrzeżu, prawda? Tylko szaleniec wracałby z głębi Obszaru inną drogą niż ta, którą już przebył, narażając się na sto nowych niespodzianek i pułapek. Wyprawa wychodzi więc z Kraju przeważnie w pobliżu miejsca, gdzie weszła. Wystarczy rozstawić czaty i czekać. Prawda, że dość długo, bo czasem kilka tygodni. Ale widać opłaca się.— Nie idziemy do Obszaru — rzekł nagle, bez namysłu; gdyby znów zaczął rozważać, czy powiedzieć jej, czy też nie, pewnie by się nie zdecydował.Pokiwała głową.— Ślicznie. A dokąd?— Do samej wodnej ściany.Opowiedział jej wszystko.3.Przełęcz Mgieł była miejscem niezwykłym. Krążyły o niej niezwykłe opowieści; nie zawsze dało się ocenić, ile zawierają fałszu, a ile prawdy. Białożółte tumany, spowijające Przełęcz i spływające dalej, aż na Dno Morza, nie były właściwie mgłą, nie były też parą buchającą z gorących źródeł, czy gejzerów. Najbardziej może przywodziły na myśl dym, bo w powietrzu wisiała nieustannie wyraźna woń spalenizny — ale jeśli były dymem w istocie, to szczególnym, bo nie drażniącym oczu ani gardła.Z historii opowiadanych o Przełęczy Mgieł najczęściej może powtarzały się dwie: o skrzydlatych wężokoniach, przed wiekami przeklętych przez Szerń i o sinoczarnych zjawach.Silny oddział, pośród grombelardzkiej mżawki przedzierający się przez niezwykłe opary, tworzyły jednak nie zjawy, a istoty z krwi i kości. Była to grupa Rbita i Kagi — dwudziestu kilku mężczyzn oraz dwie kobiety, nie licząc pary przywódców. Z pewnej odległości łatwo można było wziąć oddział za silny wojskowy patrol, tak rzucały się w oczy karność i porządek w szyku. Nikt nie rozmawiał, ani o nic nie pytał, nikt nie przystawał. Złudzenie było tym większe, że wszyscy wydawali się podobnie odziani, uzbrojeni i wyposażeni; brakowało oczywiście mundurowych tunik, ale każdy miał mocną kolczugę, na plecach kuszę okrytą natłuszczonym skórzanym pokrowcem i worek z bełtami przy biodrze. Wszyscy też nosili miecze, a przez ramię lub przez pierś przewieszone mieli duże sakwy z koziej skóry.Rbit, dość rzadko używający uzbrojenia (krępowało ruchy i hałasowało — czego nie znosił), także miał na sobie kolczugę, podobną do tych, jakie nosili członkowie kociego oddziału gwardii w Rahgarze. Prowadził grupę pewnie i szybko, co nie było wcale sztuką łatwą. Ludzkie drogi w górach rzadko są wygodne dla kota — i odwrotnie. Dwudziestołokciowa ściana, pełna różnych uchwytów dla człowieczych dłoni, bywała dla kocura przeszkodą nie do pokonania; ale znów skalna półka szerokości trzech palców widziała mu się niczym gościniec... Ogromne rumowisko wielkich głazów, na które ludzie pięli się mozolnie, ze skały na skałę, Rbit łatwo forsował potężnymi skokami, z których każdy trwał tyle, co klaśnięcie w dłonie.Na Przełęczy mgieł teren nie był, na szczęście, bardzo trudny, a już zejście wschodnia stroną — całkiem łatwe, choć ciągnące się omal bez końca, bo aż w dolinę nazywaną Dnem Morza, czy też — Morskim Dnem.Dno Morza było nim kiedyś naprawdę. Przed wiekami, gdy nad niebem Grombelardu Szerń zmagała się z podobną do niej, lecz wrogą potęgą — Alerem, jedno z Jasnych Pasm miało upaść na ziemię, odparowując całą zatokę. Morska woda, należąca do Bezmiarów, obcego i nieprzyjaznego Szerni żywiołu, nigdy nie wróciła do miejsca dotkniętego przez Pasmo. Tyle mówiła jedna z najstarszych legend Grombelardu. A co nie było legendą? Z całą pewnością nie była nią ćwierćmilowa ściana wody, trwająca nieruchomo na granicy Złego Kraju, jakby odgrodzona od doliny niewyobrażalnie wytrzymałym, przezroczystym murem. Ścianę spowijały, podobnie jak całą lądową i morską granicę Obszaru, kłęby białożółtej mgły-nie mgły, takiej samej, jak ta na Przełęczy, ale nieporównanie gęściej się ścielącej.Rbit znał doskonale Morskie Dno i Przełęcz Mgieł, widział też Ścianę Wody. Ale tajemnice tych miejsc obchodziły go akurat tyle, co zeszłoroczny śnieg, i to śnieg armektański lub dartański (bo Grombelard nigdy śniegu nie widział, wiecznie chłostany deszczem, którym Szerń chciała obmyć skalaną przez Aler ziemię). Niepojęta zagadka wodnej ściany zaistniałaby dla kota dopiero wówczas, gdyby ściana owa miała runąć mu na głowę. Czemu jednak miałaby runąć? Równie dobrze mogłoby runąć niebo, tak samo — bo od tysiącleci — wiszące nad Szererem.Rbit, choć postać ze wszech miar nieprzeciętna, nosił w sobie jednak typowe kocie cechy: obchodziło go to tylko, co bezspornie wiązało się z życiem samym, zagadki zaś i tajemnice natury uważał za beznadziejnie nudne, podobnie jak dumanie o nich — za zbędne. Przedzierając się przez dymy na przełęczy nie poświęcił im też, oczywiście, nawet najmniejszego skrawka myśli. Były. Miał problemy poważniejsze, niż jakieś cuchnące opary.Nie udało się odnaleźć oddziału Wer-Hagena. A przecież gdzieś musiał krążyć. Zwiadowcy, których Kaga rozesłała, byli wytrawnymi przebiegaczami gór. Donieśli tyle tylko, że poprzedzający ich ludzie są, bez żadnej wątpliwości, Armektańczykami — tak jak uważano od początku. Gdzie zatem kryła się grupa Hagenowych rzeźników? Którędy przedzierała się przez góry. A może nie było jej wcale? Czyżby poćwiartowane zwłoki porzucili Armektańczycy? Nieprawdopodobne. Armektańczyk nie okaleczał zabitego w walce wroga, prawa wojny były dlań uroczyste i święte. Masakrowano tylko Alerów na północy — celowo podkreślając w ten sposób, że potworów szlachetne reguły oręża nie dotyczą; Alerowie byli dla Armektańczyków parszywymi półzwierzętami. Rbit znał dobrze siłę Armektańskich obyczajów i tradycji. Nie łamano ich prawie nigdy.Kto więc zabił zwiadowcę?Koci wódz rozbójników wiedział doskonale, że podkomendni Kagi uczynili wszystko, co w ludzkiej mocy, by odnaleźć tajemniczy oddział.Postanowił, ze ruszy na zwiady sam.Tymczasem jednak z wolna zbliżał się wieczór. Osiągnęli już prawie szczyt przełęczy i Rbit zarządził postój. Ludzie porozsiadali się na ziemi, sięgnięto do zapasów żywności. Kaga napiła się wody i porozmawiała krótko ze swoimi podwładnymi, by ocenić nastroje — choć i bez tego widziała, że są dobre. Ci ludzie kochali złoto, walkę, wino i zabawę, ale najbardziej kochali Ciężkie Góry. Przypominali trochę armektańskich Jeźdźców Równin, dla których galop konia i bezkresne, pocięte rzekami przestrzenie były treścią życia. Tak u jednych jak i u drugich, dopóki mogli robić co chcieli, w górach lub na równinach — wszystko było w porządku.Kaga czuła to samo i tak samo.— Myślisz — oceniła podchodząc do Rbita.Wyciągnęła rękę, chwytając powietrze palcami w kocim Pozdrowieniu Nocy, geście będącym zarówno powitaniem, jak życzeniem szczęścia, czy też wreszcie oznaką: wszystko dobrze. Było to u niej równie naturalne, jak skinienie głową; gdyby miała pazury, wysunęłaby je po kociemu.Rbit milczał.— Mam niejasne przeczucie, Kaga — rzekł wreszcie — że dojdzie do jakiejś tragedii. I to przeczucie pochodzące z dwóch źródeł.Popatrzyła czujnie.— Pióro — wyjaśnił krótko.Zmarszczyła brwi. Wiedziała, że Rbit posiada najpotężniejszy z Geerkoto — Ciemnych Porzuconych Przedmiotów, zdobyty kiedyś w Obszarze. Noszenie go było niebezpieczne, ale zapewniało też mnóstwo korzyści. Rbit ukrywał Pióro w małej sakiewce na brzuchu, teraz schowanej pod zbroją.— Drugie źródło to ja sam — dorzucił po chwili, niepotrzebnie zresztą, bo odgadła natychmiast.— O co chodzi? — zapytała.— Nie wiem, Kaga. Powiedziałbym, że to sprawa tego oddziału Hagena, ale Pióro nie zajmuje się takimi bzdurami. To coś daleko poważniejszego.Poczuła się nieswojo. Nie lubiła Szerni i jej sił.— Posłuchaj — rzekł z namysłem — poślij ludzi na zwiady. Znowu. Wszędzie. Szczególnie do tyłu. Ja pójdę na szczyt przełęczy i, jeśli będzie trzeba, jeszcze dalej, tam gdzie stara twierdza. Nie wiesz? Może to i dobrze, to złe miejsce. Nie ruszymy się stąd tak długo, aż stanie się jasne, o co chodzi. Potoku nie szukaj, nie warto, nałap deszczówki. Może trzeba będzie zostać tu dłużej.Popatrzyła na snujące się wokół opary.— Przecież nie są trujące — powiedział odgadując jej myśli. — Miejsce dobre jak każde inne, a może nawet lepsze, bo z pewnej odległości nawet w biały dzień nikt nas nie wypatrzy. Rozstaw czaty i zarządź wszystko, jak zwykle.— Pójdziesz sam? — zapytała obojętnym głosem, ale leciutko przygryzając wargę.— Tak, Kaga. Ktoś musi tu rządzić.To nie był prawdziwy, czy też raczej — to nie był jedyny powód. Owszem, gdyby była kocicą, poszliby we dwoje.Skinęła tylko głową, ze starannie skrywana goryczą.*Pośród skalnych rumowisk, spowite kłębami tajemniczych mgieł, leżały ruiny starodawnej fortecy. Mało kto o nich wiedział. Po tej okolicy nikt nie włóczył się dla przyjemności; szło się tędy do Dna Morza, albo wracało — tak samo przez Przełęcz. Nikt nie zbaczał ze szlaku, bo po co?Rbit jednakże wiedział o ruinach. Zmierzał teraz ku nim — nie dlatego wcale, by spodziewał się znaleźć tam coś szczególnego. Powód był prosty: pośród skalistej pustyni, jaką była ta część Ciężkich Gór, stara twierdza Shergardów stanowiła jedyne konkretne miejsce, ku któremu mógł się udać, jeśli nie chciał po prostu łazić tam i nazad.Wiekowe gruzowisko, pośród ścielących się pasm mgły, było jak wyjęte z baśni, ale baśni ponurej. Kontury murów i resztki rozpadających się wieżyc nie przypominały żadnych innych budowli na kontynencie Szereru; prędzej można by je odnieść do najstarszych budowli garyjskich, tak samo pozbawionych wszelkich załamań linii. Dominowały tam łuki, wieże i baszty budowano na planie okręgu lub półokręgu. Stara twierdza tak właśnie wyglądała. W poszczerbionych murach ziały czarne kontury półkoliście zakończonych bram, drzwi i okien, przez które przesączały się cuchnące spalenizną opary.Rbit nie uległ nastrojowi miejsca. Czujny i ostrożny, zapuścił się pomiędzy martwe kamienne mury, z każdą chwilą bardziej przekonany, że trafił gdzie trzeba.Pióro prawie parzyło mu myśli.Warownia wydawała się całkowicie zapomniana i opuszczona; niewielki dziedziniec, zawalony gruzem, ział ciszą. Rbit jednak, zamiast przemierzyć go w poprzek, wolał obejść dokoła, kryjąc się w cieniu wyszczerbionego, pogryzionego przez wichry i deszcze muru. Dotarł do rozsypujących się zabudowań mieszkalnych.Przemawiały pustką.Ostatnie światła dnia tylko gdzieniegdzie przenikały w głąb budowli, choć wszystkie stropy dawno się zapadły. Kocurowi jednak ciemność wcale nie przeszkadzała — tylko źrenice przemieniły się w dwie lśniące tarcze, osiągając największe rozmiary. Pomimo zbroi, w razie konieczności, wódz rozbójników potrafił poruszać się bezszelestnie, choć wolniej i mniej swobodnie, niż czynił to zwykle. Żadna żywa istota nie powinna nawet podejrzewać jego obecności.A jednak czuł się śledzony.Wciąż z tą samą, cierpliwą i ostrożną powolnością, badał zakamarki korytarzy i komnat. Odnalazł ciasne, bo do połowy zasypane, wejście do podziemi. Zapuścił się w nie bez wahania. Kręte stopnie wiodły w dół i w dół — zrujnowane, pełne szczelin... W kompletnej ciemności nawet koci wzrok przestał być zmysłem jakkolwiek przydatnym i Rbit zdał się całkowicie na słuch oraz dotyk Co jakiś czas lekko tarł zbroją o ścianę, nasłuchując jak rozchodzi się dźwięk, łowiąc ślady echa. Przeszkody na drodze — małe i większe pryzmy gruzu, dziury w stopniach — rozpoznawał dotykiem, wystawiwszy naprzód wrażliwe wąsy i brwi. Poruszał się niesłychanie powoli, lecz pewnie.Stopnie skończyły się. Kocur uczynił dwa powolne kroki i przystanął. Nie wierząc pierwszemu odczuciu — bo zetknął się z czymś doskonale znanym, czymś będącym niemal częścią jego duszy — pochylił łeb, wodząc nosem po tym, co mu zagradzało drogę. Potem usiadł i z niejakim mozołem wyciągnął spod zbroi zawieszoną na rzemieniu sakiewkę. Przygniótł ją łapą i zębami wydobył swoje Pióro. Nosił je od tak dawna, że pomimo znanej kociej niewrażliwości na aurę Pasm, nauczył się wyczuwać, kiedy przepełniające Przedmiot moce zaczynają się burzyć.Tak było w tej chwili.Wyrzekł krótką Formułę, jedną z najprostszych. Pióro natychmiast połączyło jej brzmienie z odpowiednim obszarem tych Pasm Szerni, które Przedmiot symbolizował. Na krótką chwilę łagodna zielonożółta poświata rozjaśniła otchłań lochu i Rbit ujrzał to, co spodziewał się ujrzeć.Powróciło wrażenie obcej obecności. Kocur odwrócił się zwinnie, po raz drugi używając Formuły. Jeszcze raz blade światło posłusznie rozlało się po lochu, ukazując pełznące w dół po krętych stopniach coś czarnego jak cień... coś co mogło być żywą istotą równie dobrze, jak — żywą rzeczą...Pochwyciwszy w zęby swoje Pióro, Rbit wykonał nieprawdopodobny wręcz skok, wysoko na ścianę lochu, i odbiwszy się od niej wszystkimi czterema łapami, jak sprężyna wystrzelił ku schodom, próbując osiągnąć jak najwyższe stopnie.4.Spośród licznych zwiadowców, rozesłanych przez Kagę, dwaj mieli już nigdy nie wrócić do obozu. Byli to ludzie posłani do tyłu, w kierunku Badoru. Wytrawni przebiegacze gór, trafili tym razem na równie dobrych, albo i lepszych od siebie. Wpadli bowiem w ręce, wyglądającej ich, straży przedniej silnego oddziału Gwardii Grombelardzkiej.Zaskakująca z pozoru obecność żołnierzy na bezdrożach, w części gór, gdzie niczego do pilnowania nie było, miała bardzo prosty powód: żołnierze ci tropili właśnie grupę Rbita i Kagi, od dawna — bo właściwie od samego początku — wiedząc o jej istnieniu... Oddział, w największej tajemnicy, wyruszył z garnizonu na osobisty rozkaz nadtysięcznika R. W. Ambegena. Stary komendant, który istotnie nie mógł wzmocnić armektańskiej wyprawy wojskiem imperialnym, miał przecież ochotę upiec, przy tak wielkim ogniu, swoją pieczeń — a i wspomóc (choć pośrednio) syna starego przyjaciela. Komendant był pewien, że jedna lub kilka rozbójniczych band puści się w trop za pocztem Ovetena. Uważał, że trafiła się doskonała okazja do zlikwidowania tych oddziałów, oczywiście przy zachowaniu jak najdalej posuniętych środków ostrożności. Główna trudność polegała na tym, że jego żołnierze działać mieli poza własnym rewirem, na terytorium innego garnizonu. Do miejsca, które wskazał Oveten, można było dotrzeć tylko z Badoru. Nadtysięcznik nie przedstawił więc swych zamysłów Armektańczykowi, bo najpierw musiał porozumieć się z badorskim dowódcą. Będąc komendantem stołecznego garnizonu, a zarazem naczelnym dowódcą całej Legii Grombelardzkiej, Ambegen nie mógł jednak (przede wszystkim: nie chciał) panoszyć się na podwórku swego podkomendnego, zwłaszcza że tysięcznik Argen był człowiekiem zasługującym na najwyższe uznanie i szacunek. Ambegen uzgodnił więc z nim zasady współdziałania, ale wtedy syn Lineza był już w górach, a próby nawiązania kontaktu mogły zdemaskować całą grę.Nadtysięcznik miał w garnizonie ludzi, którym mógł zlecić każde zadanie, wymagające wojskowej sprawności. Grombelardzkie wiarusy, zaprawione do walk z wszelkimi mętami, znały góry wybornie. Wybrał najlepszych. W trzydziestoosobowym oddziale znalazły się dwie dziesiątki elitarnej Gwardii Grombelardzkiej, resztę stanowili najbardziej doświadczeni legioniści z garnizonu Badoru. Całością dowodził Sehegel — stary setnik, mający za sobą niejedną podobną eskapadę.Ambegen, podsunąwszy młodemu Armektańczykowi przewodniczkę, zyskał możność wybadania jej — pozornie mimochodem. Pytał o drogę, jaką zamierza poprowadzić oddział. W ten sposób poznał szczegóły, które niewiele mówiły Ovetenowi, za to wszystko — Sehegelowi. Dzięki temu żołnierze bezpiecznie, bo w dość znacznym oddaleniu, posuwali się za grupą Ovetena, a potem także za oddziałem kocura i Kagi. Dopiero w pobliżu Przełęczy Mgieł zmniejszyli odległość, planując starcie z rozbójnikami w sprzyjających warunkach — właśnie pośród legendarnych oparów. Co więcej, w stosunkowo niewielkiej odległości od przełęczy, bo w dolinie Dno Morza, znajdowała się stanica legii, gdzie można by zawlec znaczniejszego jeńca, gdyby udało się pojmać takiego.(O istnieniu tej stanicy, sprawującej pieczę nad kilkoma położonymi w dolinie wsiami, Oveten dowiedział się dopiero od Ambegena... Wracając z nieudanej morskiej wyprawy, której omal nie przypłacił życiem, nie miał najmniejszego pojęcia, że nieopodal miejsca, gdzie ukrył swój skarb, znajduje się wojskowa placówka, której komendant wskazałby mu przynajmniej najdogodniejszą drogę do Dartanu, albo do Badoru, a może i znalazł jakiegoś przewodnika... )Przyspieszając tempo marszu, a więc zbliżając się do poprzedzających ich oddziałów, żołnierze przygotowani byli na możliwość zetknięcia się ze zwiadowcami obu grup. W tym stanie rzeczy, przychwycenie ludzi Kagi nie było żadnym cudem, ani nawet szczególnym uśmiechem losu...*— Mówią, Maveder?Przesłuchujący jeńców dziesiętnik uniósł smagłą, ozdobioną dużym, grombelardzkim nosem twarz.— Nie — odparł z flegmą. — Już nie.Sehegel pochylił się bardziej, zaglądając w nieruchome oczy leżącego.— Tamten też? — upewnił się.— Też, panie.Maveder powstał i mogło się wydawać, że czeka na słowa nagany. Lecz Sehegel dobrze znał dziwaczne poczucie humoru, cechujące dziesiętnika. I wiedział, że Maveder nigdy nie zabił jeńca, który mógł być jeszcze przydatny.— Dwudziestu pięciu ludzi, setniku — zameldował teraz widząc, że żart się niestety nie udał. — Obozują niedaleko, będę umiał odnaleźć to miejsce. Ale na ich czele stoi naprawdę nie byle kto...Oficer gestem ponaglił legionistę.— Basergor-Kobal, panie.Sehegel cmoknął wargami i mruknął coś niewyraźnie. Dziesiętnik nie dostrzegł niczego, co mogłoby świadczyć, że wiadomość zdeprymowała dowódcę.— Powiedzieli — rzekł jeszcze — że kocura nie ma w obozie. Poszedł na rekonesans. Na szczęście nie ku nam, ale w drugą stronę.— Wróci.— Tak. Jeśli mogę, panie...Sehegel przyzwolił skinieniem.— Radzę, żebyśmy się pospieszyli. Gdy Kobal wróci, nie uda nam się podejść pod obóz. Pojmanie lub zabicie tego kota byłoby wielkim czynem, ale nie damy rady. Nie w takich warunkach, setniku.Oficer pokiwał głową. Sam dobrze znał koty, a Maveder był najlepszym zwiadowcą badorskim, i co więcej — przesłużył parę lat w garnizonie rahgarskim, mając za towarzyszy kocich gwardzistów gadba. Potem Sehegel przez rok miał go pod komendą w Grombie i wiedział, że ponury dziesiętnik nie rzuca słów na wiatr. Zawsze warto go było wysłuchać.— Zwołaj odprawę — polecił. — Wybicie oddziału dowodzonego przez Kobala będzie wielką rzeczą nawet wtedy, gdy sam herszt nam umknie.Maveder ucieszył się, że służy pod dowódcą potrafiącym przytomnie myśleć. Chwilę później Sehegel, jego zastępca i trzej dziesiętnicy odbyli krótką naradę. Niebawem dano sygnał do wymarszu. Przodem poszło ubezpieczenie pod wodzą Mavedera.Była noc, gdy dotarli do celu. Oddziałek Mavedera miał zgładzić wartowników, rozstawionych wokół zbójeckiego biwaku. Wiarusy Legii i Gwardii Grombelardzkiej wywiązały się z zadania najlepiej, jak umiały — ale nie dość dobrze. Tym razem zabrakło szczęścia, zawsze niezbędnego na wojnie. By osiągnąć pełne zaskoczenie, należało nie dopuścić do zaalarmowania obozu przez placówki. Nie udało się. Rozpaczliwa walka czujnego wartownika sprawiła, że ludzie Kagi, wyrwani ze snu, chwycili za broń. Zaraz potem trzydziestu żołnierzy runęło na ich obóz.Nocna walka pod chmurnym grombelardzkim niebem, na dodatek wśród spowijających przełęcz oparów, nie miała nic wspólnego ze sztuką wojenną. Pośród krzyków, potykający się na skałach ludzie chwytali niewyraźne, chybotliwe cienie, zderzali się, przewracali, bili pięściami i gryźli, kłuli nożami, tłukli głowicami mieczowych rękojeści... Nikt nie strzelał, bo nikt nie widział celu, brano się za bary, dopiero dotykiem poznając, czy ten drugi to przyjaciel, czy wróg. Żołnierze mieli hełmy i tuniki — rozbójnicy ich nie nosili. Pośród nieopisanego zamieszania zderzały się czasem paroosobowe grupki, by poznać, że swoi atakują swoich; to znów dalej dwaj śmiertelni wrogowie ramię przy ramieniu odpierali czyjeś ciosy, by nagle dostrzec omyłkę i chwycić się wzajem za gardła... Spośród tych, co mieli przeżyć starcie, nikt nie zdołałby przysiąc, czy nie atakował czasem w tym boju przyjaciela.Wszystko to nie trwało długo. Przekleństwa i bojowe okrzyki milkły, coraz gęściej za to ścieliły się jęki i skowyty rannych. Wreszcie walka ustała.Nie było z czego rozpalić ognisk (rzecz zwykła w Ciężkich Górach), wiązano więc jeńców i opatrywano rany towarzyszy po ciemku. Zresztą, nawet gdyby rozpalenie ognia było możliwe, zwycięzcy nie śmieliby tego uczynić — bo nikt nie mógł przewidzieć, czy w ciemności nie kryją się niedobitki pokonanego oddziału, z kuszami w dłoniach czekając na blask płomienia...Rozstawiono silne posterunki i wyglądano świtu.5.Gdy przewodniczka wróciła z rekonesansu, Oveten natychmiast pokazał jej odkrytego przed chwilą trupa wartownika.— Nie pojmuję tego — powiedział.Odwróciła spojrzenie od rozkawałkowanych zwłok, nad którymi tańczyły białożółte opary.— Czego? Tego, że Wer-Hagen szarpie nasze czaty?Zmarszczył brwi.— Właśnie. Niewiele wiem o Ciężkich Górach i zbójeckich sposobach. Ale słyszałem, że na ataki naraża się dopiero wracająca z Obszaru wyprawa. Komu może zależeć na osłabieniu nas teraz? Im słabsi wejdziemy do Kraju, tym większe ryzyko, że nie powrócimy. A przecież chodzi o to, żebyśmy wrócili. I to z łupem, czy tak?Kiwała głową, zamyślona. Potem spojrzała na otaczających ich żołnierzy.— Trzeba go pogrzebać — mruknęła. — Chodź ze mną na spacer, wasza godność. Za dużo tutaj uszu.Odwrócili się i poszli niespiesznie.— Wszystko co mówiłeś, było słuszne. Ale pod warunkiem, że Hagen-Rzeźnik wie o twoim zamiarze dotarcia do Obszaru. Może nie wiedzieć. Albo przeciwnie, może wiedzieć zbyt wiele... — zawiesiła głos.Popatrzył badawczo.— No właśnie — przytaknęła. — Czy na pewno nikt nie wie, że wcale nie idziemy do Obszaru?Myślał długo.— Od wczoraj ty wiesz.Przystanęła na chwilę.— Czy chcesz...— Nic nie chcę! — przerwał gniewnie. — Wiedzą cztery osoby: stary wojak, z którym tu byłem i który ze sto razy stawał przy moim ramieniu, potem mój ojciec, jeszcze komendant Ambegen i ty. Gdyby zapytano, kogo z tej czwórki obdarzam najmniejszym zaufaniem, powiedziałbym: przewodniczkę! Czy to niezrozumiałe? Cóż w końcu wiem o tobie, oprócz tego, że znasz góry?— Przecież wiedziałeś, że prędzej czy później poznam prawdę.— Co nie znaczy, że naraz miałaś stać się dla mnie bardziej godna zaufania, niż własny ojciec, albo wierny żołnierz, którego znam od dziecka.— A komendant?Oveten wzruszył ramionami.— On? Jeden z najsłynniejszych żołnierzy w całym Szererze? Piastujący stanowisko, które sam sobie wybrał, bo nikt mu nie śmiał odmówić? Ten stary człowiek wygrał kiedyś prawdziwą wojnę; uważasz, że teraz zechciałby się bawić w złodzieja, okradając syna dawnego towarzysza broni?Wzruszyła ramionami. Też była Armektanką i wiedziała równie dobrze jak Oveten, że nadtysięcznik, będący Grombelardczykiem co najwyżej w połowie, nigdy nie naruszyłby świętego Przymierza Arilory, zawartego na polu walki. Zresztą, to nie był człowiek ubogi, zaś jego ambicje dawno już zostały zaspokojone. Po co miałby wdawać się w haniebną awanturę?— Przemierzyliśmy w poprzek całe Ciężkie Góry — dodał jeszcze Oveten. — Gdyby jego godność Ambegen pożądał Porzuconych Przedmiotów, zginęłaby już pewnie połowa moich ludzi. Ale nie, zginął jeden, bo dwóch, co spadli w przepaść, nie liczę. Zginął jeden. Zaraz po tym, jak ty poznałaś tajemnicę.— W związku z czym poćwiartowałam tego biedaka, bawiąc się w Hagena-Rzeźnika — powiedziała przystając. — Wystarczy. Nie masz już przewodniczki.— Kobieto — rzekł, zatrzymując się, jak i ona — co trzeba zrobić, żebyś zaczęła myśleć? Chwycić ten twój długi, brudny warkocz i potrząsnąć?Wyciągnął rękę. Uchyliła się odruchowo.— Pytałaś, czy nikt nie zna celu wędrówki. Wymieniłem cztery osoby. Z tych czterech tobie ufam najmniej. Ale gdybym naprawdę sądził, że zdradziłaś, to zabiłbym na miejscu, nie szukając specjalnych dowodów. Wiem, że to nie ty. Od chwili, gdy ci powierzyłem tajemnicę, nie spuszczono cię z oka nawet na chwilę.— Zauważyłam. I domyśliłam się, po co mi towarzystwo twoich ludzi na zwiadach.Przygryzła wargę i nagle uśmiechnęła się lekko.— To nie jest zabawne — oznajmiła wbrew uśmiechowi.— Bycie obserwowaną? Cena zaspokojenia ciekawości — skonstatował.— No dobrze, zapytam ponownie, ale trochę inaczej: czy oprócz tych czterech osób ktoś jeszcze mógł poznać tajemnicę?— Wątpię. Ale mógł, oczywiście, poznać ją każdy, komu by przyszło do głowy przyłożyć ucho do właściwych drzwi... we właściwej chwili. Wyjawiwszy raz pewną tajemnicę, nigdy już nie można być pewnym, czy jest tajemnicą nadal.Przytaknęła.— Ale, ale... Czy twój rekonesans przydał się na coś? — zagadnął.Pokiwała głową.— Hm... Myślałam, że już nie zapytasz. Wiem, gdzie są.— Rozbójnicy?— A któż by? Dosyć blisko: tuż pod szczytem przełęczy, z drugiej strony. Jest ich coś dwudziestu.Oveten zaświstał.— Dwudziestu, mówisz. I dosyć blisko, mówisz...— Może ze trzy mile. A teren prawie równy.Stał długo, zamyślony.— Co radzisz?— A co ja mogę radzić? Jestem twoją przewodniczką, nikim więcej. Przyniosłam wiadomość i rób z nią co chcesz, wasza godność.— A gdyby ich zaatakować?Rozłożyła ręce.— Atakuj. Ja się do tego nie mieszam. Nic nie mam do rozbójników. I oni do mnie też nic nie mają... zazwyczaj.Popatrzył przeciągle.— Jak więc sobie to wszystko wyobrażasz?— No... nijak. Mówię: chcesz, to ich atakuj, wasza godność. Pokażę ci, gdzie są, zresztą twoi ludzie byli ze mną i też to wiedzą. Usiądę sobie gdzieś i poczekam. Jak zwyciężysz, to przyślesz kogoś po mnie. No, a jeśli przegrasz, to moja misja się skończy. Pójdę sobie wtedy, szukać sępów.— Albo moich Przedmiotów.Wzruszyła ramionami.— Po śmierci też zamierzasz ich, panie, pilnować? — zapytała sarkastycznie.Zastanowił się.— A jednak, pani — rzekł poważnie — mam wrażenie, że zbyt wąsko pojmujesz swoje obowiązki. Zapłaciłem naprawdę niemało. I wydaje mi się, że mam prawo żądać przynajmniej twojej opinii na każdy temat, związany z naszą wyprawą, górami i tym wszystkim, co się w nich dzieje, albo dziać może.Przygryzła usta.— A więc tak, wasza godność: myślę, że warto spróbować szczęścia. Po tym, co spotkało twojego wartownika, raczej wątpię, by pozostawili nas w spokoju. Obojętne, jakie powody nimi kierują. Gdybym ja dowodziła twoją wyprawą, starałabym się uprzedzić cios. Czy coś jeszcze?— Owszem. Jak oceniasz nasze szanse?Z namysłem przechyliła głowę.— Raczej nieźle... Będą zaskoczeni. Twoi ludzie może i nie znają gór, ale walka jest walką, a do tej, tak w ogóle, są przygotowani chyba nieźle. Gdybyś miał, na czele swego pocztu, bawić się z góralami w chowanego, to sprawa inna. Ale walka, oko w oko... Myślę, że to powinno się udać. Choć straty na pewno będą, bo nie ruszasz przeciw chłopcom z wierzbowymi witkami w rękach.Mruknął coś pod nosem.— Potrafisz więc radzić, jeśli chcesz. Powiedz no mi, pani, dlaczego stale usiłujesz zachować... dystans?— Szczerze? — zapytała.— Oczywiście.— Przyczyn jest kilka. Pierwszą już wymieniłam: nic mi do twoich spraw, panie. Czasem potrzebne mi złoto, dlatego postanowiłam zarobić go trochę. Ale, prawdę mówiąc, gdy pominąć wątłą nić sympatii, jaką czuję dla swoich rodaków oraz ich przystojnego dowódcy, jest mi prawie obojętne, czy spotka cię klęska, czy też odniesiesz sukces. Staram się o to drugie, ale dla zasady.Przyjął rzecz do wiadomości.— A po drugie i najważniejsze — ciągnęła — nie przywykłam do wodzenia żółtodziobów po górach. Szukasz guza, panie, w tym kraju i może być, że go znajdziesz. Złości mnie to, śmieszy, a przede wszystkim tworzy przepaść nie do przebycia. Bo nie pochwalam głupich awantur. Czy chcesz usłyszeć coś jeszcze, wasza godność? Jeśli nie, puść mnie wreszcie. Chcę zjeść, jestem głodna.*Wcale nie żartowała mówiąc, że ręki do tej walki nie przyłoży. Oveten próbował ją przekonać, trochę nawet groził, ale dał spokój, gdy zapowiedziała, że zwróci mu pieniądze i odejdzie. Pozostawił ją, jakieś ćwierć mili przed obozem rozbójników, w towarzystwie dwóch żołnierzy, sam zaś z resztą swoich ludzi poszedł dalej.Długo czekała na jakiekolwiek odgłosy, które mogłyby świadczyć, że skradający się Armektańczycy zostali wykryci. Nic jednak nie usłyszała. Cóż — wiedziała dobrze, iż nocne podchody pod wrogi obóz zawsze są hazardem. Doświadczony wartownik, tkwiący bez ruchu pod skałą, był niesamowicie trudny do wykrycia. Ale znów — wrogich obozów nie podchodziły przecież gromady niesfornych dzieciaków, lecz ludzie, którzy sami nie raz i nie dwa razy trzymali straż w podobnych warunkach, dzięki czemu doskonale wiedzieli, co czatownik może usłyszeć lub zobaczyć, a czego nie.Łucznicy Ovetena tworzyli naprawdę znakomity zbrojny oddział. Zorientowała się, że niemal wszyscy w niebiesko-żółtej drużynie, służyli wcześniej w wojsku cesarskim, i to nie byle gdzie — bo na północy Armektu. Przeszedłszy na prywatny żołd (sporo wyższy) wcale nie odbywali parad — przeciwnie. Jeszcze w Grombie, gdy pytała o ludzi, których ma prowadzić, Oveten wyjaśnił, że jego ojciec, komendant wojskowy Rapy, potrzebował doborowego wojska, którego mógł użyć w każdym miejscu i czasie, według własnego uznania. Majątki B.E.R.Lineza rozrzucone były po całym okręgu, zaś Jeźdźcy Równin lubili jednak czasem puścić z dymem parę zagród... Znała przecież świetnie stosunki panujące w Armekcie, domyśliła się więc w pół słowa, że komendant legii cesarskich znajdował się w szczególnie niewygodnym położeniu, bo choć legie winny ścigać Jeźdźców, przecież zaraz zarzucano mu prywatę — gdy posyłał wojska imperialne do ochrony własnych majątków. Dumny magnat nawet myśleć nie chciał o wysłuchiwaniu podobnych zarzutów. Wystawił więc własne poczty, w tym kilka — doborowych.Gdy noc zszarzała na tyle, że dało się rozróżnić kontury większych skał, z dali dobiegł jakiś wrzask, potem znów. Wychwyciła coś jak bojowe okrzyki... a może były to ryki wściekłości, rozpaczy, bólu...Wkrótce wszystko umilkło.A zatem — prawdopodobnie Oveten nie odważył się na nocne forsowanie linii czat. Poczekał do świtu i — jak się domyślała — wystrzelał napadniętych z łuków, gdy tylko dało się odróżnić ich sylwetki. Niedoceniany w Grombelardzie łuk, niezawodny i szybkostrzelny, był w takich warunkach bronią znacznie lepszą niż kusza. Ta zdawała egzamin w walce dziennej, prowadzonej na znaczniejsze odległości.Towarzyszący przewodniczce żołnierze, niespokojni o wynik walki, kręcili się niecierpliwie, patrząc na swą podopieczną z narastającą złością. Jednak instrukcje, jakie odebrali były aż nadto wyraźne: „Nie spuścić z oka, nie odstępować na krok”.Było już całkiem widno, gdy niespodziewanie dziewczyna podniosła się z kamienia, na którym siedziała. Nie po to jednak, by iść na plac boju.— Sęp — powiedziała prawie szeptem.Żołnierze wymienili spojrzenia, a potem skierowali wzrok ku niebu, za jej wyciągniętym ramieniem. Na próżno jednak. Jeśli w pasmach mgły była dziura, to zasklepiła się szybko; z trudem dało się zobaczyć skrawki pochmurnego nieba, co dopiero sępa — hen, gdzieś między warstwami chmur.Łuczniczka wysypała strzały z kołczana i zaczęła pospiesznie je przebierać. Minęła długa chwila, nim do żołnierzy dotarło, co właściwie znaczą te przygotowania.— Na wszystkie Pasma Szerni — rzekł ze zdumieniem jeden z nich — nie powiesz chyba, pani, że chcesz odszukać tego ptaka? Czy go w ogóle widziałaś?!— Widziałam — odparła z zawziętością, a zarazem trochę nieprzytomnie. — Był tam. Skrzydłak, widziałam.Znów popatrzyli po sobie.— Posłuchaj pani... Mamy rozkaz towarzyszyć ci bez przerwy...— No to co?— Nie możesz stąd odejść!— To weź łuk i mnie zastrzel, baranie.U jej stóp leżało już wszystko, co uznała za zbędne, trzymała tylko łuk i parę strzał. Odpięła nawet miecz.— Nie możesz odejść, pani! — powtórzył tępo żołnierz.Odwróciła się i bez słowa ruszyła przed siebie.— Idź z nią — rzekł starszy żołnierz nerwowo. — No, idź! Mieliśmy mieć ją na oku, i tyle... Ja tu będę czekał na naszych.Żołnierz zaklął i ruszył za dziewczyną. Dogonił ją szybko. Zobaczyła go, ale nie powiedziała ani słowa. Po chwili zboczyła ze szlaku, nie zmniejszając tempa. Teren stał się trudniejszy, stromizna była coraz bardziej znaczna... Skakała po kamieniach jak kozica, łucznik nie mógł dotrzymać jej kroku. Zawołał raz i drugi, ale dopiero gdy dziewczynę pochłonęła mgła, poznał że wywiedziono go w pole.6.Wieść o zniknięciu łuczniczki wyzwoliła u Ovetena wybuch niepohamowanego gniewu. Miał dość kłopotów i bez tego! Historia o sępie, dostrzeżonym gdzieś między chmurami i pasmami mgły, brzmiała tak niewiarygodnie, że nawet relacjonujący ją żołnierze to czuli. Dość było spojrzeć na ścielące się wszędzie dymy, by zrozumieć, jak nikłą była szansa dostrzeżenia poprzez nie czegokolwiek, a jeszcze gdzie? — na grombelardzkim niebie!— Durnie! — wykrztusił tylko Oveten, ciskając na ziemię dobytek łuczniczki, który żołnierze przynieśli do obozu. — Durnie i durnie! Precz mi z oczu! Pięć wart poza kolejką, głupcy! I bez żołdu za dwa tygodnie!Było jasne, że został wystrychnięty na dudka. Niechęć łuczniczki do wzięcia udziału w potyczce stała się nagle zrozumiała i Oveten mógł tylko dziwić się sam sobie, iż jakimś cudem dał wiarę tak mętnym tłumaczeniom. Na Szerń, ta kobieta właśnie dowiedziała się o ukrytych w dolinie bogactwach! Prawda, że nie podał żadnych szczegółów, ale jeśli ktoś mógł pokusić się o prowadzenie poszukiwań na ślepo — to właśnie ona.Co należało zrobić? Wyszedł na głupca, tego już nie dało się zmienić. Ścigać ją? Za późno. Zresztą, czy miał w oddziale choćby jednego człowieka, zdolnego pochwycić dziewczynę — tutaj? W tych przeklętych górach?Mógł zrobić tylko jedno: iść dalej, i to szybko. Od Przełęczy Mgieł droga była łatwa, zaś dolinę Morskie Dno znał przecież z poprzedniej wyprawy — choć wracał wówczas przez góry inną drogą, wzdłuż wybrzeża, w kierunku Dartanu. Więc wymarsz. I to natychmiast. Co jednak robić z rannymi? Miał ich wielu; atakując o brzasku, zapewnił sobie zwycięstwo, ale poniósł jednak spore straty.A co z jeńcami? Ba! To był największy problem! Wpakował się w straszliwe kłopoty i zupełnie nie wiedział jak z nich wybrnąć.Zarządził jednak przygotowania do wymarszu.*Miejsce, nad którym krążył sęp, nie było bardzo odległe. Zgubiwszy żołnierza, Łowczyni szybko wróciła na szlak i poszła, a właściwie pobiegła — dalej, ku szczytowi przełęczy. Pochłaniała drogę z wytrwałością wilczycy, przystając co jakiś czas i przepatrując niebo, poprzez dziury między wstęgami mgły. Ptaka jednak nie było. Zaiste, graniczący z cudem przypadek zwrócił wtedy jej spojrzenie we właściwym kierunku.Była jednak całkowicie pewna swego. Widziała sępa.Sępa.Czas mijał i oddech dziewczyny stawał się coraz cięższy, bo przepełniony zmęczeniem — i bezsilną złością. Zdawała już sobie sprawę z tego, że przegrała. Czy możliwe, żeby znienawidzony ptak wisiał tak długo nad jednym, okrytym mgłą miejscem? Czekał może na nią?Była jednak inna możliwość: mógł opaść na ziemię, odkrywszy żer. Sępy żyły na sposób swoich zwierzęcych przodków; w Szererze człowiek budował, kot to przyjmował, zaś sęp — tylko odrzucał... Skrzydlate obrzydlistwa wciąż pożerały padlinę i niełatwo dawały się odstraszyć od wypatrzonego posiłku. Tym bardziej, że umiały go bronić...Jeśli dobrze zdołała ocenić, ptak krążył wprost nad szlakiem, wiodącym przez Przełęcz. Wskazywać to mogło, że nie czyhał na śmierć zwierzęcia. Górskie zwierzęta, rzadkie w tych stronach, nie korzystały ze szlaków. Tym bardziej zwierzę chore, konające, szukało raczej najdzikszych, najmniej dostępnych miejsc, by złożyć swoje kości. A zatem — to był człowiek. Ranny? Może martwy?Pomyślała nagle, że na pewno pakuje się w kłopoty.Niezwykła scena rozegrała się zupełnie nagle, nieopodal. Pośród skłębionych oparów rozbrzmiał naraz, doskonale jej znany, klekot sępiego dzioba, potem dało się słyszeć jakiś przenikliwy świst, zakończony serią trzasków, jakby ktoś przełamał kolejno kilka strzał. Równocześnie turkusowozielony sztych światła przemknął jej nad głową, drugi trysnął w górę, potem trzeci w bok i czwarty, piąty... Odruchowo przypadła do ziemi, wiedząc już, że te błyski niosą śmierć; trafiona skała dymiła, rozkruszona w drobny żwir.Potem wszystko się uspokoiło.Leżała nieruchomo, z łukiem w rękach. Czekała.Gdzieś w pamięci odżyło niewyraźne wspomnienie. Klekot sępiego dzioba... podobny, dziwny świst... taki sam trzask... Pojęła nagle i strach chwycił ją za gardło. Jednak wciąż leżała, czekając na łaskawy powiew wiatru, który rozerwie opary.Doczekała się.Sęp był krwawą miazgą, ulepioną z przypalonego mięsa, potrzaskanych kości, posoki i biało-czarnych piór. Wstała i powoli, a potem coraz szybciej ruszyła ku miejscu, gdzie u stóp skalnej piramidy leżał nieruchomy kształt. Przyklękła, odkładając łuk. Olbrzymi kocur próbował się podnieść, ale uspokoiła go stanowczym ruchem. Przesunęła dłonią po rozszarpanej w wielu miejscach kolczudze, spod której wyzierały krwawe rany.— L.S.I.Rbit — powiedziała z wyraźniejszą niż zwykle chrypką.Ku jej zdumieniu i niemal przerażeniu, zaśmiał się nieprzyjemnym dla ludzkiego ucha kocim śmiechem, brzmiącym trochę jak charkotliwy kaszel.— Mała Armektanka... nieznająca Grombelardu... — rzekł z pomrukiem. — Nie wierzę! Czy to o tobie mówią Góry, Łowczyni?Znów się zaśmiał.— Nie mam nic... — powiedziała bez sensu, myśląc o szarpiach i wodzie do przemycia ran. — To... ten sęp?Lecz wiedziała, że nie. Sępy mogły wiele, ale nie było takiego dzioba, czy szponów, które rozdarłyby żelazny pancerz.Nie odpowiedział. Poruszył łapą i zobaczyła migoczący lekko, podłużny przedmiot, który wbrew swej nazwie przypominał raczej płaskie dłuto z białozłotego metalu, niż srebrne pióro. Podążył wzrokiem za jej spojrzeniem i znów przesunął łapę.— Nawet na to nie patrz — ostrzegł. — Sam nie wiem, co ta rzecz potrafi... i co może wyzwolić niektóre jej moce. Zabiła sępa... już dwa razy. Wtedy sprawił to gniew, ale dzisiaj... nie wiem... — poruszył łbem.— Nie mów tyle. Czy gdybym cię poniosła...?Parsknął pogardliwie.— Łowczyni, czy ty myślisz, że ja zaraz skonam? Bez obaw... Daj mi jeszcze trochę poleżeć, to wszystko. Potem... tu niedaleko mam swój obóz...Tknęła ją nagła myśl.— Na zachód stąd — rzekła. — Niedaleko, jakieś dwie mile.— Wiesz?Przygryzła usta.— Byłam pewna, ze to ludzie Hagena. Myślałam... że tylko oni zostawiają swe ofiary w takim stanie.— Więc wiesz i o Hagenie? Na Szerń, Łowczyni, gdybym wiedział, że to ty prowadzisz tę wyprawę...Urwał.— Gdzie są twoi ludzie? — zapytał nagle.— Nie moi, ja ich tylko prowadzę. Właśnie o to chodzi, kocie. O świcie napadli na twój obóz.— Z jakim skutkiem?— Nie wiem. Czekałam z boku na wynik tej całej awantury. A potem zauważyłam sępa i...Rbit stulił uszy. Zdawało się, ze zbiera siły.— Weź je — rzekł, odsłaniając Pióro. — Ale przez coś, nie gołą ręką.Oddarła brzeg spódnicy i ujęła Przedmiot. Był ciepły.— Włóż do tej sakiewki. A teraz pod zbroję... Dobrze.Milczeli przez chwilę.— Zanieś mnie do moich, Łowczyni.Skinęła głową.— Ale jeśli... Jeśli przegraliście, zostaniesz jeńcem, Rbit.— Zanieś mnie tam.Podniosła kota z ziemi i z niejakim wysiłkiem położyła sobie na karku. Gadba były największymi kotami Szereru, a ten imponował rozmiarami nawet wśród swoich pobratymców. Sięgnęła ręką, zabierając jeszcze z ziemi swój łuk i wzięła łęczysko w zęby. Przytrzymała kocie łapy na piersi i wstała.Po kilkunastu krokach poczuła, jak wzdłuż szyi cieknie wąska, ciepła strużka.— Jak będę szła... wykrwawisz się... — wymamrotała z trudem, nie wypuszczając łuku z zębów. — Jak pobiegnę... możesz krwawić bardziej...— Jeśli możesz biec, to biegnij — powiedział niegłośno i pojęła, ze jest bardzo niedobrze.Więc pobiegła.*Oveten marudził jeszcze trochę i zwlekał, licząc wbrew zdrowemu rozsądkowi, że dziewczyna wróci. Że historia o wypatrzonym sępie nie jest czczym wymysłem. W końcu jednak dał za wygraną.Podniósł się, by wydać rozkazy i w tej samej chwili, we mgle, od strony przełęczy, doleciał niewyraźny okrzyk. Oveten nie wierzył własnym uszom. Okrzyk jednak powtórzył się, już bliżej — i to była ona!Wynurzyła się z tumanów mgły i w pierwszym odruchu Armektańczyk chciał ruszyć na spotkanie... Jednak po dwóch krokach zamarł w miejscu, osłupiały ze zdumienia. Podobnie zareagowali żołnierze.Nie mogła już biec dalej. Uklękła na ziemi, bez tchu, wypuściwszy łuk, trzymany dotąd w zębach. Na szyi miała zakrzepłą i świeżą krew, ale chyba nie własną. Była bez spódnicy — to co z niej zostało, posłużyło za szarpie, którymi przewiązano rany olbrzymiego kocura, leżącego bez ruchu na ziemi. Pokazała tylko gestem, że trzeba się nim zająć i opadła ciężko na plecy, zamykając oczy. Oddychała chrapliwie.— Dajcie jej wody! — rozkazał Oveten przytomniejąc. — Zająć się kotem!Jeden z żołnierzy, najbardziej biegły w opatrywaniu ran, natychmiast pochylił się nad burym olbrzymem w kolczudze. Ktoś przyniósł opatrunki, ktoś wodę i wódkę. Z najwyższym trudem, ostrożnie, zdejmowano poszarpaną zbroję.Oveten przysiadł przy dziewczynie. Piła chciwie z trzymanego oburącz wora. Ręce i nogi wciąż drżały jej ze zmęczenia.— Co się stało? — zapytał podtrzymując wór, ale zaraz dał znak, ze poczeka, aż będzie mogła mówić.— To nad nim... ten sęp... — wyjaśniła urywanie. — Stracił mnóstwo krwi... Ci tutaj... to jego oddział nas gonił.Oveten zmarszczył brwi.Przychodziła do siebie.— To nie Wer-Hagena — wyjaśniła już spokojniej i bardziej rzeczowo. — To jego oddział wybiłeś, wasza godność. To L.S.I.Rbit, najbardziej znany kocur Szereru, choć może tobie nic to nie mówi...Słyszał to nazwisko, a jakże. Z ust Ambegena, a i wcześniej. Lecz w Armekcie niezwykłą historię o rodzie L.S.I. miano za coś w rodzaju legendy, bo w najlepszym razie za półprawdę.Tak czy owak, nazwisko kocura było teraz dla Ovetena mało ważne.— Jego oddział wybiłem, powiadasz — rzekł ponuro. — Chciałbym, żeby to była prawda... Wiesz pani, kogo wybiłem? Grombelardzkich gwardzistów.Nie zrozumiała.— Kogo? — zapytała ze zdumieniem sądząc, że się przesłyszała. — Gwardzistów?Potwierdził z westchnieniem.— Nie mogliśmy wypatrzeć wartowników — zaczął ciężko. — Czekaliśmy na zmianę warty, żeby się ruszyli, ale bądź jej nie było, bądź przegapiliśmy. Ciemna noc i ta przeklęta mgła, wszystko jest możliwe. Dałem sygnał o brzasku.Zadumał się ponuro.— Nawet w biały dzień mógłbym się pomylić — powiedział. — Wojskowe płaszcze, lub podobne, wszyscy tutaj noszą, a hełmu spod kaptura nie widać. Ale to żołnierze, jakich mało... — pokręcił z podziwem głową. — Zaraz dostrzegłem pomyłkę, ale było za późno. Ledwie poszło do nich parę strzał, a wszyscy poderwali się z ziemi. Moim ludziom zdawało się pewnie, że nie widać ich, jak ledwo-ledwo wychylają się spoza skał... A ci tutaj ponapinali te swoje kusze tak prędko, że nigdy bym nie uwierzył, gdybym nie zobaczył. Raptem może dziesięć bełtów zdążyli nam posłać, a położyli trupem trzech moich i ranili czterech. Potem wzięli się za miecze i choćbyśmy nawet nie chcieli, musieliśmy wystrzelać ich do ostatniego. Pojmałem ośmiu, wszyscy ranni. My rannych mamy tyle samo, no i tych trzech zabitych.Zaległa cisza.— Jestem pewna — zaczęła — że gdy byłam na zwiadach...Przerwał jej.— Wiem, wiem... Przed północą rzeczywiście byli tu rozbójnicy. I są nadal — machnął ręką — zabici, albo powiązani jak balerony. Gwardia urządziła im to, co ja potem gwardii...Mruknęła coś do siebie, a po chwili zaczęła się cicho śmiać.— Cóż ci tak wesoło, pani? — zagadnął, nawet nie starając się maskować złego humoru.— Siedzisz po uszy w kłopotach, wasza godność — stwierdziła. — No, zostałeś rozbójnikiem. To jest szubienica. A w najlepszym razie twierdza. Co teraz zamierzasz?Podniosła jeszcze raz wór, przepłukała usta i wypluła wodę na ziemię. Ochlapała sobie szyję, zmywając zaschniętą kocią krew.— A co z jeńcami?— Właśnie — mruknął.Znowu milczeli.Żołnierz, który kawałek dalej opatrywał kosmatego rozbójnika, uniósł głowę.— Będzie żył — zawyrokował z niezachwianą pewnością. — Rany bardzo niepiękne, ale powierzchowne, tylko że dziwne takie, bo jakby go co pogryzło. Ten zwierz musiał mieć mocne i ostre, ale krótkie zęby, o takie jakby — pokazał na palcu. — Stracił mnóstwo krwi, to tyle, wasza godność. Odpocznie i niedługo będzie biegał, znam koty, wasza godność.Wrócił do opatrunków. Ale po krótkiej chwili pokazał jeszcze kolczugę.— Temu zawdzięcza życie, wasza godność. Niech tu trupem padnę, jeślim widział kiedy lepszą kolczą plecionkę. Ta zbroja była warta więcej niż nasze wszystkie razem, wasza godność.Oveten sięgnął po kolczugę i ocenił ją okiem znawcy. Potem podjął z ziemi podłużną skórzaną sakiewkę.— Geerkoto — ostrzegła przewodniczka. — Lepiej je zostawić w spokoju. Od wielu lat to Pióro należy do niego i jeżeli uzna, że chcemy zrobić krzywdę temu, komu służy... Nie wiadomo, co się może zdarzyć.Odzyskała już werwę i zwykłą pewność siebie.— Widziałam jak ten Przedmiot zrobił miazgę z sępa i pokruszył skały — dorzuciła.— Znasz tego kota — raczej stwierdził niż zapytał, zamyślony.— Tak — przyznała krótko, powstając. — Daj mi, panie, jakąś spódnicę. Zimno mi.Skinął głową, mając przed nosem jej silnie umięśnione uda i miejsce, gdzie się zbiegały, a potem muskularne pośladki, gdy odwróciła się, rozglądając po obozie. Przyszło mu na myśl, że tutaj, w tych przeklętych przez ludzi i Szerń górach, nawet nagość może być tylko nagością. Cielesną i powierzchowną, odartą z tych wszystkich znaczeń, jakie miewała w Armekcie. Tu nie mogła symbolizować szczerości i dobrej woli, otwartości... Zatęsknił nagle do swego pięknego kraju.— Popytaj żołnierzy — powiedział. — Własnej spódnicy na pewno żaden ci nie odda, ale może któryś ma jeszcze zapasowe nogawice, jeśli nie podarł na tych przeklętych wertepach.Znów zwróciła się ku niemu, skrzywiona.— Chcę spódnicę. Obejrzę sobie twoich jeńców, wojsko ma dobre sukno.— Nie waż się zabierać nic jeńcom! — zaprotestował gniewnie i zaraz spochmurniał jeszcze bardziej. — Jeńcy...Przykucnęła na powrót, obejmując kolana rękami i wspierając na nich podbródek. Zakołysała się na piętach.— No właśnie. Więc co z nimi?Wzruszył ramionami.— Nie wiem — wyznał bezradnie. — Puszczę wolno, to Trybunał dobierze się do mnie. Nie zawisnę, bez obaw... Ale jaki skandal! Ojciec natychmiast będzie musiał odejść ze stanowiska, bo przecież nie zaprzeczy, że wiedział o tej wyprawie... Miałaś rację, że znajdę tutaj guza.Pokręcił głową.— Ale czy jest inne wyjście, niż ich puścić? — zapytał. — Przecież nie pozabijam! A i to jeszcze pytanie, czy sprawa by się nie wydała. Zbyt wielu ludzi wie o tym. Moi żołnierze... ty...— O żołnierzy możesz być spokojny, będą milczeć we własnym interesie — zauważyła nie bez racji. — Ale ja? Przyznam, że nie wiem, jak miałabym milczeć w takiej sprawie. Masakra jeńców? I to żołnierzy? Czy możliwe, żebyś w ogóle rozważał coś podobnego?— Nie rozważałem, no skądże... tak tylko... — odparł szczerze, choć nieporadnie.Nawet nie bardzo słuchała. Znów się podniosła.— Sama służyłam w legii! — powiedziała z narastającą złością. — Zresztą kto miałby to zrobić? Zabrałeś z sobą kata?Odwróciła się i odeszła wściekła, poszukać jakiejś spódnicy w bagażach rozbójników.7.Po śmierci całej starszyzny gwardyjskiego oddziału, komenda należała do dziesiętnika Mavedera. Co prawda, nie bardzo miał kim dowodzić. Z trzydziestu dwóch ludzi, jacy wyruszyli z Grombu i Badoru, pozostała ledwie czwarta część — w tym kilku poważnie, lub zgoła śmiertelnie rannych. Nie wszystkich nawet wiązano.Nie będąc wcale skłonnym do snucia filozoficznych rozważań, Maveder (którego — trzeba trafu — ułożono akurat obok dowódczyni zbójeckiego oddziału) nie miał nic lepszego do roboty, jak dumanie nad krzywymi uśmiechami losu. Narastała w nim wściekłość, po części pobudzana bólem ranionego boku, głównie zaś — postawą dowódcy armektańskiego pocztu. Wiedząc już o fatalnej pomyłce, której ofiarami padli on i jego towarzysze, Maveder dobrze rozumiał sytuację dowódcy łuczników; jednocześnie jednak zachodził w głowę, na co jeszcze czeka ten człowiek? Wbrew pozorom, podobne nieporozumienia w Ciężkich Górach nie były czymś aż wyjątkowym — chociaż prawdę mówiąc Maveder nie słyszał, by którekolwiek skończyło się tak krwawo. Ale uparte trzymanie żołnierzy jako jeńców w żaden sposób nie mogło poprawić sytuacji Armektańczyków.Wszyscy pojmani, oprócz najciężej rannych, zarówno rozbójnicy jak i żołnierze, trzymani byli w odległości jakichś czterdziestu kroków od obozu. Pilnowało ich dwóch ludzi, milczących i niezadowolonych ze swej funkcji. Maveder, będąc dziesiętnikiem, musiał kiedyś nauczyć się Kinenu — uproszczonego armektańskiego; teraz próbował skłonić wartowników, by przywiedli swego dowódcę. Nic z tego jednak nie wyszło. Strażnicy zachowali się tak, jak powinni się zachować pełniący służbę żołnierze — co dziesiętnik zmuszony był sam przed sobą przyznać. Jeden powiedział mu:— Nie możemy odejść stąd, panie. Skoro dowódca wyznaczył nas dwóch do tej służby, to znaczy, że tylu jest tu stale potrzebnych. Dowódca wie, że leżysz tu, panie. Gdy uzna, że trzeba przyjść, to przyjdzie.Maveder sklął go głośno — i pochwalił w duchu.Ku swojemu zdziwieniu usłyszał, jak leżąca obok rozbójniczka, kalecząc mocno Kinen, mówi to, co on sam pomyślał:— Dobry żołnierz.Po czym zwróciła się wprost do Mavedera, już po grombelardzku:— Powiedz legionisto, dlaczego tacy dobrzy wojownicy wyrzynają się wzajemnie, zamiast wspólnie wymieść z Szereru wszystkich ścierwojadów i tchórzy?Nie odpowiedział. Ale po chwili, prawie bezwiednie, skinął głową. Już raz i drugi, kiedyś, sam sobie zadał to pytanie.Ból w ranie zaczął pulsować i dziesiętnik zacisnął zęby. Zamarzył o wódce, którą miał w bukłaku — i znów wróciła wściekłość. Oddałby żołd za kilka tęgich łyków.Nagły ruch w obozie nie uszedł uwagi jeńców — w żaden jednak sposób nie mogli się domyśleć, że przyczyną wzmożonej krzątaniny jest przybycie Łowczyni z rannym kocurem na plecach. Potem znów wszystko się uspokoiło.Maveder z ukosa spojrzał na dziewczynę. Była bardzo młoda i ładna, co zauważył już wcześniej. Głowę, mocno rozbitą, przechyliła na bok, tak by lekka mżawka, wzmagająca się niespiesznie, chłodziła ranę. Wiedział już — bo ustalono to natychmiast po potyczce z rozbójnikami — że to ona właśnie przewodziła grupie, pod nieobecność Kobala. W jaki sposób to dziecko uzyskało tak wysoką pozycję w oddziale?Mavederowi płacono za ściganie zbójów. Ale, jak każdy żołnierz grombelardzki, nie wszystkich traktował jednakowo. Oficer takiego Basergora-Kragdoba nie był, w oczach badorskiego legionisty, pierwszym lepszym rzezimieszkiem. Dziesiętnikowi zrobiło się jakoś... dziwnie, gdy nagle dotarło do niego, że już wkrótce po uwolnieniu będzie przesłuchiwał tę, leżącą teraz w pętach jak i on rozbójniczkę, obdzierając ją żywcem ze skóry.Myśli dziewczyny, zdawało się, biegły w podobnym kierunku. Z zamkniętymi oczami, bo deszcz padał już mocno i grube krople ciekły jej po twarzy, powiedziała:— Słyszałam, jeszcze w nocy, że wiecie kto nas prowadzi. Bój się, legionisto. On wróci. A gdy wróci, to zaraz potem będę wolna, a wtedy wyjmę i pokażę ci twoje własne flaki. Za moich zwiadowców.Tym razem odpowiedział:— Widziałem już swoje flaki. Pod Rahgarem, trzy lata temu.Leżeli dalej w milczeniu.*Żywotność kocura była zaiste zdumiewająca: ocknął się niedługo i pytał o swoich rozbójników; uważnie wysłuchał historii o porannej walce; wkrótce potem wypił trochę wody i zjadł porcję wędzonki. Ledwie skończył — zażądał rozmowy z Ovetenem. Armektańczyka zdumiewał sposób bycia tego herszta zbójców, najwyraźniej świetnie czującego się wśród ludzi, których ścigał na czele zbrojnej gromady i którzy o tym wiedzieli. O swoje życie najwyraźniej wcale się nie obawiał.Jednak rodowe monogramy przed imieniem tego gadba wywierały olbrzymie wrażenie. Oveten pamiętał ledwie kilka, może kilkanaście, równie znanych nazwisk. Bo też owo nazwisko było w istocie czymś więcej, miało znaczenie sztandaru. Przodkowie L.S.I.Rbita kierowali ponoć słynnym Kocim Powstaniem — i wzięli swoją pozycję z rąk samego imperatora, jako potwierdzenie wywalczonych praw. Ovetenowi z trudem mieściło się w głowie, że ostatni chyba, a na pewno jedyny znany potomek tego rycerskiego rodu, bawi się w wodza grombelardzkich oprychów.A jednak. W Armekcie, szczególnie zaś w Rinie i Rapie, dobrze znano koty. Było najzupełniej wykluczone, by ten tutaj posługiwał się fałszywym imieniem. Koty nie kłamały, z tej prostej przyczyny, że wymyślenie najprostszego kłamstwa przekraczało możliwości zdrowego kociego umysłu... Ale Rbit na pewno nie był kocim pomyleńcem; gdyby chciał zataić swą tożsamość, posługiwałby się najwyżej samym swoim imieniem, dość zresztą popularnym w Armekcie. Skoro podawał monogramy rodowe — to znaczyło, że miał do nich prawo. Z tego powodu — żołnierze niebiesko-żółtego pocztu odnosili się do rannego kocura z dużym szacunkiem, choć bez uniżoności, ich dowódca zaś gotów był rozmawiać jak równy z równym. Szybko jednak okazało się, że nie bardzo jest to możliwe.— Posłuchaj mnie, wasza godność — rzekł kot, przerywając Armektańczykowi w pół słowa — pozostawmy moje nazwisko w spokoju. Tu są Ciężkie Góry, a w górach nazwiska, o których myślisz, nie bardzo się liczą. Noszę pewien przydomek, i prawda o mnie zawarta jest nie w monogramach rodowych, ale w tym przydomku. Pomyśl więc o mnie raczej jako o jednym z władców Grombelardu, o sobie zaś jako o wodzu dwudziestu idących po łupy awanturników, któremu winien jestem wdzięczność za posiłek i opatrunek. To nam ukaże właściwe w tej rozmowie proporcje.Oveten spąsowiał.— Z tej pozycji patrząc — dodał Rbit — Łowczyni jest dla mnie najważniejszą w tym obozie osobą. Chcę by była przy naszej rozmowie. Nie znieważam cię, armektański wojowniku. Przedstawiłem porządek rzeczy, więc najlepiej pogódź się z tym.— Nie będę rozmawiał w ten sposób — rzekł Oveten.— Czy fakty ci ubliżają? Czego więc szukasz w tych górach? Może należało zostać tam, gdzie twoja pozycja nie budziła żadnych wątpliwości?Oveten patrzył w milczeniu.Rozmowa trochę jednak zmęczyła kocura. Przymknął ślepia, układając się wygodniej na płaszczu, który mu podłożono.— Czy wysłuchasz mojej oferty? — zapytał nie otwierając oczu. — Ty uwolnisz moich podkomendnych, ja zaś nie tylko, że pozostawię cię w spokoju, ale jeszcze tutaj pomogę zdobyć to, po co chciałeś iść aż do Obszaru. Potem podzielimy się i jeśli nie jesteś wyjątkowym chciwcem, to raczej nie dojdzie do bójki przy podziale zdobyczy.Armektańczyk zdumiał się.— Na Szerń... Co ma oznaczać ta „oferta”?— Prosiłem o obecność Łowczyni — rzekł ze znużeniem kot. — Boję się, że jest przy tej rozmowie niezbędna. Powiedz, wasza godność — żółte ślepia zalśniły na powrót — dlaczego koniecznie chcesz mi udowodnić, że twoja duma jest większa, niż twój rozum?Oveten siedział jeszcze przez chwilę, po czym podniósł się i odszedł. Powrócił wkrótce, prowadząc przewodniczkę.— Niedaleko stąd — powiedział bez wstępów Rbit wyciągając, na widok dziewczyny, łapę w Pozdrowieniu Nocy — jest miejsce Shergardów, gdzie znalazłem sporo Przedmiotów. Domyślasz się Łowczyni, o jakim miejscu mówię?Zmarszczyła brwi i krótko skinęła głową.— Ja jednak się nie domyślam — oświadczył sucho Oveten.Rbit zwrócił ślepia ku niemu.— Przecież ona jest twoją przewodniczką? Zaprowadzi cię tam, wasza godność, tak czy nie?Armektańczyk przygryzł wargę.— Tam trzeba walczyć — podjął kot. — I nie z ludźmi, a raczej: nie tylko z ludźmi. Połączywszy siły, na pewno zwyciężymy. Może warto? Tym bardziej, że przez Przełęcz i Dno Morza nie dojdziecie do Obszaru.— A to dlaczego?— Dno Morza jest teraz dnem morza... Ściana Wody runęła. Myślę, że ledwie parę dni temu.Nie uwierzyli.— Co to za bzdura? — rzekła wreszcie kobieta.— Panuj nad językiem, Łowczyni — łagodnie upomniał ją kot.Ale tym razem Oveten okazał się przytomniejszy. Choć wieść była nieprawdopodobna, to jednak Armektańczyk nie widział jeszcze w swoim życiu kota, który rzucałby słowa na wiatr.— Może mylisz się? — rzekł z naciskiem. — Wierzę, kocie, w twoją szczerość. Ale czy sprawdziłeś, że naprawdę jest tak, jak mówisz? Może... ktoś cię oszukał?Rozbójnik docenił starania mężczyzny, ostrożnie dobierającego słowa, by nie zarzucić kotu kłamstwa.— Nie, panie. Jeśli pytasz, czy widziałem morze w dolinie, to nie, nie widziałem. A jednak bez żadnej wątpliwości wiem, że tak jest. Nie potrafię tego wyjaśnić. Noszę Porzucony Przedmiot, mający swoje kaprysy... niekiedy. W sprawach dotyczących Szerni i jej spraw mówi do was moje Srebrne Pióro, ja tylko wydaję dźwięki, których nie rozumiem — skwitował z cierpkim humorem. — Za rok, albo dwa lata, tutaj, na Przełęczy Mgieł, będzie granica Obszaru, wiem na pewno. Te opary szybko gęstnieją, a już teraz siedzą tu geh-egy. Strażnicy Obszaru, walczyłem z jednym z nich — wyjaśnił, bo Armektańczyk spoglądał pytająco.— Geh-egy nie są bardzo groźne, ale żywotne — powiedziała Łowczyni, dając znak Rbitowi, by pozwolił jej wytłumaczyć. — Żywotne, o ile można tak nazwać coś, co nie ma ciała, krwi ani mózgu i jest ruszającą się strugą czarnego piasku nafaszerowaną ostrymi jak zęby skałami. Można je zabić, albo raczej... no, rozsypać, rozrzucić ten piach na wszystkie strony, on się już nie zbierze z powrotem. Tylko że zanim to się uda... — wymownym gestem pokazała poszarpaną kolczugę Rbita. — A mówię że są żywotne, bo geh-egy jako jedyni Strażnicy mogą wydostawać się z Obszaru i nie umierają od tego.Oveten chciał powiedzieć, że nie spotkał w Kraju nic takiego, ale ugryzł się w język. Nikt nie musiał wiedzieć, że był już kiedyś w Obszarze.— Są tam ludzie Hagena, ale odebrano im wolę — rzekł znów Rbit, zwracając się do Łowczyni. — Wiąże ich chyba Formuła Posłuszeństwa, czy tak to się nazywa?Wzruszyła ramionami.— Wiem o tych cudach tyle, co i ty, albo mniej, bo nie noszę Pióra i nic mi się nie objawia — oznajmiła. — Geh-egy kiedyś widziałam i pytałam o nie Dorlana, stąd cała moja wiedza i mądrość. O Formułach nic nie chcę wiedzieć.Oveten zamyślił się. Bez względu na to, jak chaotyczna stawała się rozmowa, nie należało już wątpić, że Rbit powiedział prawdę o morskiej wodzie w dolinie. Oznaczało to, że wszystkie plany wzięły w łeb. Mógł wracać.— Wyjaśnij mi to, Rbit — zażądała nagle przewodniczka, przypomniawszy sobie o tym samym, co Oveten. — Morze? Jakim cudem? Ściana Wody była tam od zawsze! Co mówi przez ciebie twoje Pióro?— Łowczyni, czy ty wzięłaś to dosłownie?— No... nie. Ale wyjaśnij mi.Kocur znowu przymknął ślepia.— Oto ludzie — rzekł cierpko. — Stała się rzecz nieodwracalna. Zamiast uznać ją i działać w nowych warunkach, lepiej zadać najważniejsze i najmędrsze ze wszystkich pytań: „Dlaczego?”.Armektanka zdenerwowała się.— Oto kot — powiedziała tym samym tonem, co rozbójnik. — Zamiast odpowiedzieć krótko na zadane pytanie, będzie biadał, że ludzie są inni, niż on!Nieoczekiwanie — rozbawiła go.— Dobrze, Łowczyni — rzekł po krótkiej chwili. — Nigdy nie zaprzątam sobie głowy próżnymi dociekaniami. Ale dobrze, spróbuję dziś myśleć jak człowiek. Będziemy dociekać dlaczego woda, która dotąd stała, teraz leży jak każda inna. Dociekajmy.Nawet nie próbował ukryć sarkazmu.— Powiedziałbym — kontynuował po chwili — że w dolinie pojawiło się coś, co rozproszyło moc utrzymującą Ścianę. Ale skąd wzięły się Przedmioty w starej twierdzy, ani dlaczego są tam Strażnicy, nie wiem i nie domyślam się.— Te Porzucone Przedmioty o których mówisz, kocie — zagadnął nagle Oveten. — Jakie są?Rbit popatrzył z uwagą.— Pytanie wcale nie jest od rzeczy... Dość niezwykłe, prawda. Same Geerkoto. Prawie same Pióra. Nie podejmuję się oszacować, jaką to wartość przedstawia. Ogromną.Twarz dowódcy Armektańczyków pomroczniała jeszcze bardziej niż dotąd.— A gdyby — indagował z wymuszonym spokojem — te Przedmioty leżały kiedyś w dolinie, niedaleko Ściany Wody?Armektanka zaczęła pojmować, o czym myśli Oveten.— Nie jestem Przyjętym, wasza godność — powiedział kot, coraz bardziej znudzony upartym drążeniem tematu. — Wiem, że w Obszarze Przedmioty przywabiają Strażników. Może mogłyby przywabić ich także leżąc tuż poza jego granicami. Jest ich dużo, więc chyba wołają potężnie... Czy to były twoje Przedmioty?Zaległo długie milczenie.— Tak — padła wreszcie odpowiedź. — Ukryłem je w dolinie. Nie wiem, skąd się wzięły w miejscu, o którym mówisz, ale skoro przywołały Strażników, to wiele wyjaśnia.— Tak — potwierdził Rbit, nie kryjąc wcale ulgi; dla niego Armektańczyk mógł wyciągnąć wnioski jakiekolwiek, byleby je wreszcie wyciągnął i koniec. — Czy wiemy już wszystko? Więc rozważ wreszcie panie moją ofertę. I pozwól mi chwilę odpocząć.Oveten próbował zebrać myśli. Niespodziewanie z pomocą przyszła mu przewodniczka.— Rzecz w tym — powiedziała pozornie bez związku — że z zachodu na wschód wiedzie przez Góry bardzo niewiele szlaków. Po prostu nie da się iść tam, gdzie się nie da... Pojedynczy człowiek, świetnie obeznany z tajnikami wspinaczki, objuczony kilkusetłokciową liną, przejdzie oczywiście wszędzie, albo prawie wszędzie. Ale oddział? Twoi ludzie panie, pomijając oczywiście rannych, to silni i wytrzymali mężczyźni, wątpię jednak, by więcej jak połowa z nich przeżyła takie igranie z górami. A jeszcze ranni... Tu nie chodzi nawet o wspinaczkę. Jeśli chciałbyś teraz — zaakcentowała — przejść na najbliższy szlak wiodący do Obszaru, to porwiesz się na rzecz niemożliwą. Dwa dni temu, gdy doradzałam, żeby tak zrobić, owszem. Ale teraz, gdy zginęło już sześciu twoich ludzi, a ośmiu masz rannych, nie widzę jak i po co mielibyśmy pchać się dalej. Pozostaje ci, wasza godność, wrócić do Badoru, a stamtąd do Grombu, albo lepiej prosto do Armektu.Oveten z rozdrażnieniem zacisnął usta.— Przedstaw mi szerzej swą ofertę, panie — rzekł do Rbita, starając się zapanować nad sobą. — Albo lepiej, propozycję wykupienia się z niewoli, bo skoro tak kochasz fakty, to trzymajmy się ich.Zmęczony kocur wypowiadał się oszczędnie i zwięźle. Łowczyni obszerniej wyjaśniła te rzeczy, które szczególnie obchodziły Ovetena. Armektańczyk zresztą nie zadawał wielu pytań, poprzestając na uważnym słuchaniu.Strażników skarbca było — jak twierdził Rbit — raczej niedużo; sam widział tylko dwóch, choć nie dało się wykluczyć, że w fortecy siedziało ich więcej. Było to jednak niezbyt prawdopodobne, jeśli zważyć, że do pomocy użyto ludzi Wer-Hagena. I to oni, zdaniem Rbita, stanowili główne zagrożenie. Kocur utrzymywał, że w tej chwili nadarza się może jedyna okazja pokonania Strażników; Oveten (który w końcu wyjawił, że Zły Kraj widział i poznał) przyznał rację temu rozumowaniu. Zdawało się oczywiste, że za rok, a może już tylko za miesiąc czy dwa, Porzucone Przedmioty z przełęczy albo wrócą na Czarne Wybrzeże, albo też, gdy okrzepnie nowa granica Obszaru i czas spowolni swój bieg, będą strzeżone przez tak potężne siły, że zadarcie z nimi stanie się zbyt ryzykowne.Rbit czekał na deklarację Ovetena. Ten jednak milczał, pogrążony w ponurych rozważaniach. Wreszcie spojrzał na przewodniczkę. Myśleli o tym samym.— Gwardziści — rzekli prawie jednocześnie.Rbit czekał, obserwując armektańską parę. Gdy milczenie przedłużało się, powiedział:— Oto problem nie do rozwiązania.Wyraźnie usłyszeli kpinę w jego słowach. Oveten już miał na końcu języka jakąś ostrą odpowiedź, gdy kocur — już bez cienia szyderstwa — rzekł:— A przecież w Armekcie istnieje pewna stara tradycja, która może być bardzo pomocna.Jego rozmówcy wymienili zaskoczone spojrzenia.— Mówię o Wyroku Niepojętej — wyjaśnił cierpliwie, wciąż z głęboką powagą.Przewodniczka lekko rozchyliła usta.Mężczyzna siedział oniemiały.W tym niezwykłym dniu, kiedy dokonało się tyle niemożliwych do przewidzenia rzeczy, kiedy powiedziano tyle niezwykłych słów, zdarzyło się coś daleko bardziej niezwykłego: oto grombelardzki kot-rozbójnik przypominał Armektance i Armektańczykowi o wojennych tradycjach ich narodu... Dla córki i syna Wielkich Równin, nic nie mogło być bardziej zaskakujące — i zawstydzające.Niepojęta Arilora: Pani Wojna, Los Wojenny, ale też: Śmierć. Przebogaty armektański język miał sto słów na określenie tych rzeczy. Ale Arilora — było to imię opiekuńcze dla konających i żołnierzy. Słowo, które wypowiedzieć mógł tylko idący do bitwy wojownik, lub człowiek na łożu śmierci. Zawsze z najwyższym szacunkiem.Ten zdumiewający kocur — rycerz i rozbójnik — nie tylko znał i rozumiał armektańską tradycję, ale potrafił o niej powiedzieć tak, że surowi w sprawach swych zwyczajów i zasad Armektańczycy nie znaleźli najmniejszego uchybienia.— Zawstydziłeś mnie, wasza godność — rzekł poważnie Oveten.Łowczyni skinęła tylko głową na znak, że czuje to samo.Rbit milczał. Dopiero po długiej chwili powiedział:— Dowódca gwardzistów może walczyć z moją zastępczynią. Z oczywistych powodów, ja sam nie mogę stanąć do walki. Podporządkuję się jednak jej wynikowi. Jeśli wygra żołnierz, uwolnisz go, panie, razem z jego ludźmi, a ja i wszyscy moi podkomendni zostaniemy jego jeńcami. Jeśli wygra moja zastępczyni, stanie się odwrotnie. Do walki jednak może dojść tylko wtedy, jeśli oboje wyrażą na to zgodę. Tak chce tradycja, a tylko zadośćuczynienie wszystkim jej wymogom może sprawić, że będzie to wyjście sprawiedliwe i honorowe.Przytaknęli.— Chodźmy do nich — powiedział Oveten.Przywołał dwóch ludzi. Żołnierze ujęli płaszcz, na którym leżał Rbit i ponieśli kota śladem Ovetena i przewodniczki.Na widok rannego Rbita Kaga rzuciła się na ziemi, desperacko usiłując powstać. Na dziewczęcej twarzy zagrały rozmaite uczucia: rozpacz, przerażenie, niedowierzanie i wściekłość kolejno brały górę.— Rbit — powiedziała prawie z płaczem. — W jaki sposób...— Wszystko dobrze, siostro — przerwał jej z takim spokojem, że dziewczyna zamilkła, chwyciwszy spazmatycznie powietrze. W jej oczach zalśniło sto pytań, lecz milczała.Dziesiętnik spoglądał chmurnie, zachowując niewzruszony spokój.— Istnieje armektański obyczaj wojenny, który stał się prawem — powiedział bez wstępów Oveten, po czym w zwięzłych i oszczędnych słowach wyjaśnił, o co chodzi.Na twarzy rozbójniczki odmalowało się niedowierzanie, a potem ogromna ulga. Żołnierz wciąż leżał z nieprzeniknioną twarzą.— Wiedziałam! — zawołała dziewczyna, znów ze łzami w oczach. — Wiedziałam, Rbit, że z tobą nic nam nie grozi!— Potwierdź panie warunki tej walki — zażądał niespodziewanie Maveder, zwracając się do Rbita. — Jeśli wygram, zostaniesz moim jeńcem?— Tak, żołnierzu.— Słowo kota — przypieczętował dziesiętnik. — Nic mi więcej nie trzeba, przystaję.Straciwszy na moment swoje opanowanie, uśmiechnął się prawie, spoglądając na leżącą obok rozbójniczkę. Przez chwilę patrzyli sobie w oczy.Oboje z ulgą.8.Dzień miał się ku końcowi, gdy żołnierz i rozbójniczka zakończyli przygotowania. Rany opatrzono im starannie; rozbita głowa dziewczyny nie była większym problemem; gorzej miała się sprawa z bokiem Mavedera — rana, choć niegroźna dla życia, była bardzo bolesna i zaczynała krwawić przy każdym gwałtownym ruchu. Jednak legionista nie przejmował się tym zbytnio.Ustalono reguły pojedynku, potem przeciwnicy uzbroili się, każde według swej woli i chęci. Nie umawiając się, wybrali to samo: wzięli kusze, miecze i noże. Żołnierz pozostawił hełm, uznając go za niepotrzebny.Powiadomiono wszystkich jeńców o mającej się odbyć walce i jej celu, po czym zapytano, czy wyrażają zgodę, by przywódcy walczyli o ich życie. Była to czcza formalność, ale armektańska tradycja rządziła się swoimi prawami. Potem Maveder i Kaga stanęli przed Ovetenem.— Zanim zaczniecie, chcę coś powiedzieć — rzekł Armektańczyk. — Szczególnie tobie, żołnierzu. Zły los zapragnął, by nasze drogi skrzyżowały się w ten sposób. Po stokroć wolałbym walczyć razem z tobą, a nie przeciw tobie. Stało się. Nic już nie można zmienić.Dziesiętnik milczał. Po chwili jednak skinął głową.— Nie jestem mówcą panie — powiedział bardziej szorstko chyba, niż zamierzał. — Powiem tylko, że nie chowam urazy. Sprawiedliwość kazała zwrócić nam wolność bez żadnych warunków. Zrobiłeś inaczej i nie wiem, czy jest to sprawiedliwe. A jednak to dzięki temu mam teraz szansę pojmania największego rozbójnika Ciężkich Gór, co inaczej nie mogłoby się udać. Mnie to wystarcza.Zmarszczył brwi.— Każdy ma wielką chwilę w swoim życiu. Moja nadeszła teraz, bo jeśli mi się uda, to moje imię będzie w tym kraju nieśmiertelne. Dzięki tobie panie. Ale wdzięczny ci jestem tylko w swoim imieniu, bo jeżeli zginę, to moi ludzie pójdą pod nóż. Im nie dałeś szansy walki o życie, a ja mogę zawieść. Pojednaj się z nimi, nie ze mną.— Zrób to — wtrąciła rozbójniczka, po swojemu kalecząc Kinen. — Bo potem będzie za późno.Oveten spojrzał jej w oczy.— Życzę ci śmierci — powiedział — choć nie leży to w moim interesie. Nie jesteś warta, by walczyć z cesarskim żołnierzem o cokolwiek.Pokazał na dłoni srebrną monetę, po czym położył ją na płaskim kamieniu, wydobył miecz i przeciął jednym uderzeniem. Połówki prysnęły na boki.— Odszukajcie je — polecił.Poszli za wezwaniem.— Najpóźniej jutro rano — rzekł, chowając miecz — jedno z was przyniesie mi obie połówki tej monety. Teraz idźcie.Przeciwnicy raz jeszcze zmierzyli się wzrokiem; dziewczyna uniosła kuszę, palcami drugiej ręki robiąc ruch, jakby zwalniała mechanizm spustowy broni. Potem odwróciła się i odeszła w mrok. Żołnierz ruszył w przeciwnym kierunku.Łowczyni i Rbit siedzieli razem, w milczeniu. Badorski legionista był przy rozbójniczce prawdziwym olbrzymem, jednak Armektanka lepiej niż ktokolwiek inny wiedziała, że w tego rodzaju walce wzrost i siła nie mają wielkiego znaczenia. Pocisk, szczególnie wystrzelony z broni tak potężnej jak kusza, nie czuł przed mięśniami żadnego respektu. Inna rzecz, gdyby dojść miało do walki wręcz. Było to jednak mało prawdopodobne.Kocur leżał na boku, z doskonałą obojętnością czekając na wynik pojedynku. Przewodniczka sądziła jednak, że to tylko pozór. Wszystko jedno, jak bardzo ufał swojej podkomendnej, grano tutaj o jego życie. Nawet kot gadba miał je tylko jedno.Podszedł do nich Oveten.— Już chyba północ — powiedział, siadając przy milczącej dwójce.— Prawie.Jak dotąd, nikt w obozie nie zasnął. Ludzie Ovetena, choć w końcu to nie o ich los chodziło, byli zbyt podnieceni, by udać się na spoczynek. Siedzieli w większych i mniejszych grupkach, rozmawiając. Oceniano szanse walczących i powszechnie stawiano na dziesiętnika, choć wcale nie lekceważono małej rozbójniczki. Armektańscy łucznicy widzieli w życiu niejedno, a zresztą nie byli głupi... To jasne, że taka ślicznotka nie została komendantką sporego oddziału dla swoich zielonych oczu. Pomimo młodego wieku, musiała mieć jakieś cechy, które imponowały twardym wojownikom gór.Wreszcie jednak, gdy czas płynął, a wokół nic się nie działo, ten i ów odszedł na bok, by znaleźć schronienie przed dokuczliwym wiatrem, po czym, otulony płaszczem, zasypiał. Ci, co czuwali dalej, milkli.Nic już nie było do powiedzenia.Oveten także zapadł w drzemkę. Wyrwał się z niej raz i drugi, wreszcie ocknął na dobre. Jął przepatrywać niebo, ale był w Grombelardzie, nie w Armekcie... Nic mu nie podpowiadało, jaka jest pora nocy.— Niedługo świt — rzekł leniwie kocur, widząc że Armektańczyk nie zdoła tego ocenić.Mężczyzna przetarł twarz dłońmi. Przez chwilę myślał o niezwykłym kocim wojowniku, który, ciężko poraniony, nie poskarżył się dotąd nawet słowem, choć musiał odczuwać nieustanny ból; mało tego, znajdował siły, by czuwać przez całą noc. Rozejrzawszy się, odszukał w mroku kontur ciała śpiącej przewodniczki, po czym zapytał niegłośno:— Dlaczego trwa to tak długo? Zaczynam sądzić, panie, że twoja młoda przyjaciółka wzięła nogi za pas...Oczy kota zalśniły w ciemnościach.— Mów takie rzeczy ciszej, wasza godność. Nie możesz mieć żadnej pewności, czy nie stoi tutaj, za tą skałą. Nie, nie stoi, bo gdyby stała, oglądałbyś właśnie bełt tkwiący w piersi... Zarzucić możesz jej wszystko, tylko nie kłamstwo i tchórzostwo. Za takie słowa nawet ludzie gotowi są czasem zabić. Cóż dopiero grombelardzka kocica.— Co przez to rozumiesz, panie?— To co powiedziałem. Rodzą się czasem mężczyźni, obdarzeni naturą kobiet, bywa też odwrotnie, czy nie tak, wasza godność? Ale rodzą się też ludzie, mający duszę kota. Ta dziewczyna to kot, jest nim tak samo, jak ja.Oveten milczał.— Jeśli chcesz — mówił Rbit — opowiem ci przebieg tej walki w ciemnościach. Kaga robi dokładnie to samo, co ja bym zrobił, będąc na jej miejscu. Przede wszystkim, jest cierpliwa.Mężczyzna słuchał uważnie.— Gdzieś w tym mroku — kontynuował kocur — krąży mężczyzna z kuszą w dłoni, mający się za doświadczonego zwiadowcę. Według oceny, jaką ty byś mu wydał, jest mistrzem podchodów. Dwukrotnie już przekradł się przez ten obóz. Nikt poza mną nie widział go i nie słyszał, bo widzieć ani słyszeć nie mógł. Tak było, zapewniam — dorzucił, widząc zaskoczenie Armektańczyka. — Był ostrożny, uważny i czujny, ale zdezorientowany i bardzo zmęczony. Mocno doskwiera mu rana.Oveten przełknął ślinę.— Kaga idzie wciąż za nim, krąży i nie pozwala odpocząć, bo gdy żołnierz siada gdzieś na chwilę, natychmiast opodal pada rzucony kamień, czasem szczęka żelazo. To go zmusza, by ruszył dalej. Stale jest czujny i spięty. To już trwa prawie całą noc. Kaga boi się niepotrzebnego ryzyka, podjęłaby je pewnie, gdyby chodziło tylko o nią. Ale cokolwiek myślisz na jej temat, panie, ta mała kobieta oddałaby życie za ludzi, których jej powierzono. Teraz mogłaby strzelić już dawno, ale ciemności nie pozwoliłyby dokładnie ocenić efektu. Poczeka więc do świtu, gdy jej przeciwnik będzie otępiały ze znużenia. Pokaże mu się wtedy, a on, szczęśliwy że ją widzi, od razu strzeli, nie chcąc marnować upragnionej okazji. Podniecony i wyczerpany, na pewno nie trafi. Kusza to broń wolna w ładowaniu. Kaga podejdzie więc blisko, a gdyby próbował uciec, ukryć się i zyskać na czasie, dogoni go, bo jest młodsza i zwinniejsza. Strzeli z takiej odległości, jaką uzna za pewną. Może pięć lub sześć kroków?Oveten wciąż milczał.— Gdybym to ja walczył zamiast niej — dodał jeszcze kot — tak samo najpierw zmęczyłbym przeciwnika. Potem wyrwałbym mu oczy. Albo, w dogodnym momencie, podciął nogi lub skoczył i zepchnął w jakąś dziurę, żeby skręcił kark, mógłbym zresztą próbować wiele razy, aż do skutku. Może udałoby mi się poszarpać mu żyły? Kaga jednak nie potrafi chodzić dość cicho i gorzej niż ja widzi w nocy, nie wspominając o słuchu. Dlatego zakończy rzecz inaczej.— Opowiadasz mi o egzekucji, nie o pojedynku.— Nie było tu żadnego oszustwa, wasza godność. Oboje przyjęli warunki tej walki, a każde liczyło na swoje umiejętności. Ale to prawda, że moja zastępczyni od zawsze, bo od dziecka, wraz z kocimi przyjaciółmi podchodziła ludzi. Wyłącznie w nocy... I chociaż nie słyszy tak, jak kot, to jednak polega na słuchu daleko bardziej niż ludzie. Wbrew temu, co się mówi i myśli, koty lepiej słyszą niż widzą, wasza godność. Słuch mówi mi więcej niż oczy. Może kiedyś wiedza o tym pozwoli ci zachować życie, panie, więc zapamiętaj, co powiedziałem, bo nie jestem dziś twoim wrogiem.Kropiący od paru chwil deszcz zmienił się w zwykłą poranną ulewę. Śpiąca dotąd twardo Armektanka obudziła się i usiadła. Spojrzała na wschód, gdzie niebo przybierało z wolna szarą barwę.— Świt — wymruczała niewyraźnie, przeciągając się, aż chrupnęły stawy.W tej samej chwili, z miejsca gdzie trzymano jeńców, dobiegł przeraźliwy okrzyk. Wszyscy w obozie poderwali się na nogi.— Idź tam panie! — rzekł Rbit, tracąc nagle swój spokój. — No, idź! Zdaje się, że twoi wartownicy posnęli.Oveten ruszył biegiem, potykając się w rzednących ciemnościach. Łowczyni zdołała go wyprzedzić.Związanych żołnierzy pozarzynano. Wszystkich bez wyjątku, także rannych.— Wasza... godność! — jeden z trzymających straż ludzi bełkotał przerażony, nieomal bliski płaczu. — My... Wasza godność, myśmy zdrzemnęli się... krótko, może chwila!Oveten nie zapanował nad wybuchem wściekłości; wyrwał miecz i zdawało się, że zabije nieuważnych strażników, ale zgrzytając zębami, zamachnął się, chcąc tłuc płazem. Przewodniczka, wstrząśnięta jak wszyscy, ale lepiej panująca nad sobą, pochwyciła go za rękę i odciągnęła na bok, dając popis nieoczekiwanej siły.— Przestań! — powiedziała. — Słyszysz mnie?Oveten dyszał ciężko. Za jego plecami żołnierze w milczeniu spoglądali po sobie. Pochmurny ranek przydał ich bladym twarzom odcień szarości. Armektański dowódca odwrócił się nagle, wyrywając z uścisku Łowczyni, i podążył ku miejscu, gdzie leżał Rbit.— Ty! — mówił już z daleka, urywanym głosem. — Ty mi podsunąłeś... ten pomysł! Na Szerń! A ja chciałem tradycje swego kraju... Komu? Zbójcom, mordercom, skrytobójcom... Bądź przeklęty, kocie!Nagle stanął jak wryty.— Połówki twojej monety, łuczniku. Obie — rzekła wrogo dziewczyna.Pod nogi Ovetena upadły dwa drobne przedmioty.— Sprawdź czy pasują — dorzuciła pogardliwie. — Jeńcy byli moi, więc zrobiłam z nimi, co chciałam. A czego żeś się spodziewał? Że opatrzę i wyposażę?Postąpił krok naprzód. Uniosła kuszę z nałożonym bełtem.— Zabiję! — ostrzegła. — Czego chcesz ode mnie? To nie ja wymyśliłam tę walkę.— I nie ja — rzekł chrapliwie.— Przedstawiłeś mi reguły i przeciąłeś na pół monetę. Ty, nikt inny. Teraz oddaj wolność moim ludziom. Żołnierz leży tam — wskazała ręką kierunek. — Może jeszcze żyje. Zapytaj go, czy wygrałam uczciwie, pozwalam!Oveten krzyknął na swoich ludzi.Wkrótce odnaleziono Mavedera. Konał.Otoczono go kołem. W brzuchu tkwił miecz; legionista zaciskał na nim dłonie, kalecząc je o głownię. Spod obojczyka sterczał grot ciężkiego bełtu, który przeszedł na wylot przez łopatkę. Znaczyło to, że rozbójniczka strzeliła dziesiętnikowi w plecy. Lecz Oveten miał tym razem dość rozumu, by nie czynić z tego zarzutu.Leżący zobaczył i poznał Kagę, gdy przyklękła nad nim. Poruszył głową i wolno wypluł z ust krew.— Czemu.. tacy dobrzy wojownicy... — szepnął charkotliwie. — Nawzajem...Nieznacznie przesunął rękę. Położyła na niej swoją i skinęła głową.9.Padało.Było wczesne popołudnie, gdy na ostrej grani górskiego grzbietu pojawił się oddział, złożony z kilkunastu ludzi. Oprócz broni i zwykłego ekwipunku, prawie wszyscy mieli nieduże zawiniątka, niesione z jakąś szczególną ostrożnością.Po chwili do oddziału dołączyła jeszcze jedna istota: potężny gadba, poruszający się dość ociężale, jak na kota. Utykał mocno na tylną łapę.— I to wszystko — rzekła przewodniczka, siadając na mokrej ziemi i kładąc łubie z łukiem w poprzek kolan.Oveten zamyślonym wzrokiem spoglądał w dół, na rozmazane przez deszcz kontury otoczonego murem miasta.— Uczciwie zarobiłaś swoje złoto — powiedział.Po chwili dorzucił:— Pytanie, czy ja równie uczciwie zdobyłem swoje trofea.Wydobył pokaźny woreczek i podał go dziewczynie.— Druga część zapłaty. Nie musisz iść ze mną do samego Badoru, ani później do Grombu. Daję ci śmieszną sumę — zauważył — w porównaniu z wartością twojej części zdobyczy.Zamiast odpowiedzi, podała mu zawiniątko.— Weź je. Nie chcę Przedmiotów.Uniósł brwi.— Jeśli nie chcesz, możesz je przecież...— Nie — ucięła. — Łowczyni nie będzie handlować niczym i nigdzie. Nie będę też nosić przy sobie jakichś... Zresztą Dorlan urwałby mi za to głowę, Przyjęci mają swoje zdanie na temat wynoszenia Przedmiotów z Obszaru. Weź to, mówię, i daj Ambegenowi, żeby sprzedał. Rodziny żołnierzy, których posłał w góry, będą potrzebować wsparcia... Albo, zresztą, sama mu dam. Też idę do Grombu, należy mi się mały odpoczynek.Milczący dotąd Rbit powiedział:— Pora się rozejść. I tak zbyt daleko zapuściliśmy się razem. Byle patrol i będziesz miał, wasza godność, nowy kłopot.Zwrócił się do Kagi, ale ta już wydawała rozkazy. Rozbójnicy odłączyli od armektańskiego pocztu i ruszyli na północ, wzdłuż grzbietu.— Moi podkomendni będą od jutra trąbić wszem i wobec — powiedział jeszcze kot — że pobili cały legion gwardii na Przełęczy Mgieł. Możecie mówić, żeście o tym wydarzeniu słyszeli... Z jednym zastrzeżeniem: mnie i Kagi w to nie mieszajcie. Nie chcemy, by sławny czyn żołnierzy Basergora-Kragdoba przypisywano Kadze lub Kobalowi. I nie chcemy, by nas o to pytano.Oveten skinął głową.Rbit podszedł do wciąż siedzącej na ziemi przewodniczki.— Góry są wielkie — powiedział. — Ale my też, Łowczyni, nie jesteśmy mali. Spotkamy się kiedyś.— Na pewno.Uniósł łapę w Pozdrowieniu Nocy.Patrzyli za nim, gdy gonił swoją grupę. Zatrzymał się jeszcze.— Armektanko! — zawołał swoim niskim, mrukliwym głosem. — Jakie jest twoje imię?! Chcę je poznać!Roześmiała się.— A.J.Karenira. Czystej Krwi!Ponad głową Rbita przeleciał, wysokim łukiem, niezgrabny tobołek i gruchnął u stóp Ovetena.— Ten dziesiętnik służył w Badorze, więc oddaj to w badorskim w garnizonie! — doleciał dziewczęcy głos. — Powiedz, że spotkałeś rozbójniczkę, która z powodu tych śmieci zabiła dobrego żołnierza!
Prawo gór Policz rany, nie rachuj krzywd   Zapomnij;   zapomnij;   Zostanie w sercu ból.   Gdy czas nadejdzie, porachuj krzywdy.   Przypomnij;   wspomnij,   Że zemsta jest prawem gór.   (pieśń rozbójników grombelardzkich)1.Dzień był chłodny. Żołnierze trzymający straż przed bramą garnizonu w Badorze dreptali w miejscu, próbując się rozgrzać. Obaj byli młodzi, jasnowłosi, mocno zbudowani, o typowych dla Grombelardczyków, grubo rzeźbionych rysach twarzy. Przytupując i rozcierając dłonie, z rzadka zamieniali kilka słów. Bardziej zajęci walką z zimnem, sennością i nudą, niźli pełnieniem służby, dostrzegli zmierzającego ku bramie człowieka dopiero, gdy był o kilkadziesiąt kroków.— Obwieszony bronią — mruknął jeden z żołnierzy, dostrzegając na biodrach nieznajomego pas z mieczem i nożem, a ponad ramieniem łuk. — Łucznik?Rzadko tutaj widywano tę broń; zresztą, w służbie miejskiej nie używano nawet kuszy. Zamiast tego, funkcję broni rażącej na odległość mógł od biedy spełnić krótki i masywny oszczep, którego drzewca na ogół używano jak pałki.Człowiek podszedł blisko i zatrzymał się. Gruba wojskowa opończa z kapturem chroniła go od deszczu i chłodu. Zapięty na niej pas z mieczem nabijany był żelaznymi łuskami. I pas, i sam miecz, nie różniły się zbytnio od tych, jakie mieli wartownicy. Wojskowego ekwipunku nie można było kupić. Można było tylko ukraść go, bądź... zdobyć.Przybysz zsunął kaptur, uwalniając długie, czarne jak smoła warkocze i rzekł kobiecym, lekko schrypniętym głosem:— Chcę zobaczyć się z komendantem.Żołnierze popatrzyli po sobie.— Kim jesteś? — zapytał surowo wyższy, kalecząc nieco Kinen, język w którym odezwała się kobieta.Odpowiedziała uważnym spojrzeniem szarych oczu, dziwnie nie pasujących do reszty twarzy.— Niezbyt długo w Legii Grombelardzkiej, co? — zagadnęła. — Ale dwaj tacy na warcie to jakiś nowy obyczaj. Przynajmniej jeden powinien być doświadczony i starszy.Żołnierze po raz drugi wymienili spojrzenia.— Chcę zobaczyć się z komendantem — powtórzyła kobieta. — Zameldujcie o tym komu trzeba.Wyższy żołnierz wzruszył ramionami, lecz skierował się ku niewielkim drzwiom w skrzydle bramy.— Miej na nią oko — rzekł jeszcze po grombelardzku do swego towarzysza; wojskowy, a więc zapewne nielegalnie zdobyty, ekwipunek przybyłej nie wzbudzał zaufania.Minęło kilka chwil. Wartownik przechadzał się powoli wzdłuż bramy, spoglądając od czasu do czasu badawczo. Kobieta była młoda, miała regularne rysy twarzy; byłaby całkiem ładna, gdyby nie dziwny wyraz tych ołowianoszarych oczu.— To może potrwać — uprzedził. — Trzeba najpierw...— Wiem — przerwała. — Najpierw do oficera służbowego.Wzruszył ramionami i kontynuował swój spacer.— Skąd pochodzisz? — zapytał i zaraz, jakby przewidując, że mu nie odpowie, dorzucił: — Nie mówisz po grombelardzku, a tutaj mało kto zna Kinen. Będziesz miała kłopoty ze zdobyciem noclegu...— Kończysz służbę i masz dzisiaj wolne, więc chętnie zakisiłbyś ogórka — dopowiedziała w jego języku, wydymając wargi. — Od kiedy to w Badorze mało kto zna Kinen?Zamilkł i poczerwieniał nieco.Minęło jeszcze sporo czasu, nim wyższy wartownik wrócił w towarzystwie podsetnika.— Do komendanta? — zapytał krótko oficer. — Kto i w jakiej sprawie?— Skąd was takich nabrali? — zdziwiła się nie na żarty; odwykła od żołnierzy (a cóż dopiero oficerów!) którzy nie umieli jej rozpoznać. Ten tutaj na pewno nie był wychowankiem badorskiego garnizonu. — Skąd przeniesiony, z Londu? Tak, do komendanta — westchnęła.— W jakiej sprawie?Rozejrzała się dokoła, szukając chyba świadków wojskowej tępoty.— Zaraz narobię kłopotów — ostrzegła. — Naprawdę, czyżbym prosiła o audiencję u cesarza? Jestem Armektanką Czystej Krwi. Chcę mówić z tysięcznikiem Argenem. Koniec. Maszeruj, podsetniku, do swojego dowódcy.— Twoja Czysta Krew, „wasza godność” — zatytułował ją z wyraźną kpiną — nie budzi zaufania. Czy jesteś rozbójniczką?W niesamowitych oczach przybyłej zamigotał długo wstrzymywany gniew.— Co za dureń — powiedziała przez zęby.Postąpiła krok naprzód i walnęła niższego wartownika kolanem między uda, po czym cofnęła się natychmiast i ruchem tak płynnym, że aż łagodnym, uniosła nogę na wysokość szczęki drugiego. Nie było w tym wysiłku; lecz obrót całego ciała z wielką szybkością powiódł jej stopę po okręgu — i żołnierz zaryczał głucho, chwytając się za wybitą z zawiasów żuchwę. Podsetnik chciał dobyć miecza, lecz skrzyżowanymi w nadgarstkach rękami chwyciła go za mundurową tunikę przy szyi i zaczęła ciągnąć dłonie na zewnątrz, aż oczy oficera wyszły z orbit. Próbował oderwać jej ręce, ale były jak odlane z żelaza. Puściła podduszonego, pchnęła silnie i raz jeszcze zakręciła się wokół własnej osi, powalając go kopnięciem w głowę, które zabolałoby niedźwiedzia. Wartownik z przetrąconą szczęką podtrzymywał ją rękami, roniąc łzy bólu i jęcząc; drugi prostował się, więc z całej siły walnęła go piętą w stopę, aż zaryczał i usiadł. Zostawiła pokonane wojsko przed bramą, otwarła małe drzwi i weszła na teren garnizonu.Na dziedzińcu kręciło się sporo żołnierzy, ale nikt jej nie zatrzymał, bo skoro przepuściła ją warta przy bramie... Zresztą, przemknęła bokiem; wiedziała, którędy i dokąd ma iść. Po chwili forsowała stopnie, wiodące do niezbyt obszernego budynku. W sali odpraw siedział na ławie pod ścianą wartownik.— Tysięcznik u siebie? — zapytała. — Przysłał mnie oficer służbowy, melduj komendantowi, no już!Machinalnie skinął głową i spełnił żądanie. Jednak gdy tylko przekroczył próg pomieszczenia, wparadowała tam za nim.Na szerokim blacie leżały jakieś dokumenty. Siedzący za stołem pięćdziesięciodwuletni mężczyzna z piórem w jednej i baranią łopatką w drugiej ręce, uniósł zdziwioną twarz. Przez chwilę patrzył jej w oczy, słuchając chaotycznych wyjaśnień wartownika, po czym odprawił go skinieniem. Wrzucił łopatkę do stojącej obok miski i sięgnął po kubek z winem.— Co to za wrzaski za oknem? — zapytał.— Nie chcieli mnie wpuścić na teren garnizonu — wyjaśniła. — Na warcie stały dzieciaki, a oficer to jakiś nowy.Rzucił nieprzychylne spojrzenie, odstawił kubek i wstał.— Czekać — rzekł wychodząc.Rozejrzała się po izbie. Wszystko tu było jak dawniej, jak kilka lat temu, gdy przysłano ją z Armektu, by szkoliła w Grombelardzie łuczników. Dziś już wiedziała, jak kiepskim była wtedy żołnierzem i jak fatalnym oficerem...Krzyki za oknem ucichły. Usłyszała spokojny, surowy głos tysięcznika Argena. Uśmiechnęła się, odpięła pas z mieczem i ściągnęła opończę. W kominku płonął ogień; w izbie było prawie gorąco.Trzasnęły drzwi.— Chciałbym się dowiedzieć — zażądał ze zwykłym spokojem — co to wszystko ma znaczyć?Odwróciła się ku niemu, wyprostowana, z szacunkiem.— Tak, panie! — powiedziała.Po raz pierwszy w życiu ujrzała na twarzy dawnego dowódcy coś w rodzaju uśmiechu.*W zamyśleniu smakowała znakomite wino. W górach zdążyła już odwyknąć od takich napojów. W gospodach piła piwo, w bukłaku miała wódkę... Teraz smak szlachetnego trunku przypominał o wielu, bardzo wielu utraconych rzeczach. Kojarzył się z delikatnym dotykiem sukni, które kiedyś nosiła po służbie; była w nim zaklęta muzyka, był blask świec, płonących w ozdobnych lichtarzach, delikatny brzęk srebrnych kolczyków i bransolet... Gwar zdawkowych rozmów.— Dziwne — rzekł Argen.— No dobrze, dziwne — powiedziała z westchnieniem, wyrwana z miłego świata wspomnień. — Cóż ja na to poradzę? Sępy wielokrotnie napadały na ludzi... — urwała, przygryzając wargi.— Napadały? Rzadko. Nie słyszałem. Zresztą, nawet nie to mnie dziwi, że napadły, ale że pojmały. Nigdy tego nie robią. Zwykle wystarcza... — zawahał się, widząc zmarszczkę na jej czole.— Oślepienie pokonanego — dokończyła ponuro. — Ale teraz jest inaczej.Argen powoli spacerował po izbie.— Dlaczego miałbym ci wierzyć?Nachmurzyła się jeszcze bardziej.— A dlaczego miałabym kłamać?Milczenie trwało przez długą chwilę.— Sępy odebrały mi wzrok — powiedziała dobitnie. — Znasz przecież tę historię i nie muszę jej opowiadać. Żołnierz z tego garnizonu oddał mi swoje oczy, a największy z Przyjętych stracił moc, przekazując jego dar. Winna coś jestem sępom. I spłacam dług bardzo sumiennie.Zadziornie spojrzała mu w twarz.— To był twój żołnierz, komendancie. I, o ile wiem, dobry żołnierz. Więc może tylko mi się zdaje, że i ty masz jakiś dług wobec sępów?Argen wytrzymał spojrzenie.— Nie jestem tu po to, by się mścić — rzekł spokojnie. — Podsetniczka legii, która porzuciła służbę bez prawa do zachowania stopnia, może sobie na to pozwolić, choć uważam, że i ona nie powinna. Ale jednak wolno ci krążyć po górach i tępić wszystko, co lata, choć tego nie pochwalam. To ciebie nazywają Base-Krehiri, zgaduję? — zapytał, z niezwykłym u niego sarkazmem. — Jakim cudem co druga istota biegająca po wertepach jest tu zaraz „królem”, albo „księciem”?Królowa Gór... Istotnie, gdzieniegdzie tak ją zwano.— Nie ja wymyśliłam to miano — odparła ze złością. — Częściej jeszcze, zapewne, słyszałeś o Łowczyni. Zresztą mniejsza o nazwiska, komendancie. I mniejsza nawet o zemstę. Przyszłam myśląc, że obchodzi cię los sześciu ludzi w zielonych tunikach Legii Grombelardzkiej. Pomyliłam się i żałuję.Wstała.— Jedna dobra rada — rzekła jeszcze, nie kryjąc rozdrażnienia. — Żółtodziobom trzeba przydawać doświadczonych żołnierzy. Jeśli cały ten patrol składał się z takich chłopców, jak ci, którzy wartują przed bramą, no to masz odpowiedź, komendancie, dlaczego wpakowali się w tarapaty.— Nie pouczaj mnie. Siadaj.Podszedł do okna i otworzył je. Do izby wtargnęło chłodne powietrze.— Siadaj, mówię. Jeszcze raz, po kolei.Wzięła oddech.— Jest miejsce, niezbyt daleko, parę mil na wschód od Ladory, które nazywają Czarnym Lasem. Karłowaty las skamieniałych drzew, jest mnóstwo legend o powstaniu tego miejsca. Drzewa i skały są rzeczywiście czarne, więc łatwo zrozumieć, skąd wzięła się nazwa...— Dalej.— Ostatnio ten teren zajęło duże stado sępów. Wiem, że są tam trzymani twoi żołnierze.— Związani? Zamknięci?Popatrzyła ciężko.— Człowiek pozostający we władzy sępich oczu nie musi być związany. Po prostu jest posłuszny. Znam w Badorze kilku ludzi, którym sępy wydłubały oczy. Każ odszukać któregoś z nich i zapytaj, jeśli mi nie wierzysz.Argen w zamyśleniu pocierał czoło dłonią.— Wiem, gdzie jest to miejsce. Prawie trzy dni drogi stąd, bliżej Grombu, niż Badoru. Nie dość, że jest to teren sporny między okręgami, to jeszcze nic tam nie ma. Żadnych wiosek, ani nawet, o ile mi wiadomo, żadnych zbójeckich sadyb, choćby tymczasowych. Wytłumacz mi, co mój patrol robił w tamtej okolicy?— Mnie pytasz, panie?Patrzył badawczo i znów ujrzała nieufność na jego twarzy.— Może ścigali kogoś? — podsunęła. — Czy to był rutynowy patrol?Nie odpowiedział.— No, dobrze — mruknął po chwili. — Rozumiem, że masz jakiś plan?Uniosła do ust kubek z winem.— Za trzy dni jest pełnia księżyca. W dniu poprzedzającym pełnię, sępy nie latają. Myślę, że to jest jakaś ich tradycja, czy obyczaj. Chociaż Dorlan mówi, że obyczaje sępów odnoszą się do Pasm Szerni i służą zgłębianiu jej natury. Ale nie wie w jaki sposób, a to znaczy, że nie wie nikt w całym Szererze.— Dorlan? Mędrzec Szerni? Co cię teraz z nim łączy?— To moja sprawa. Już nie jest mędrcem Szerni. Mam opowiadać o Dorlanie?— Nigdy o tym nie słyszałem. O takim obyczaju. Że przed pełnią sępy nie latają.— Ile razy widziałeś sępa, panie?Zmarszczył brwi.— Tylko raz — przyznał niechętnie.— I był pewnie bardzo wysoko — powiedziała, z politowaniem prawie obraźliwym. — Możesz kpić sobie, komendancie, z Królowej Gór, ale biegam po nich od lat i o górach, sępach, rozbójnikach, deszczach i całym tym waszym paskudnym kraju wiem więcej niż możesz sobie wyobrazić.— Dalej.— To wszystko. Potrzebuję dziesięciu łuczników.— Mam dwóch. Kiepskich. Przysłano tu kiedyś oddział nauczycielek strzelania, ale nauczyły żołnierzy tylko tego, jak majstruje się dzieci.Dość miała jego sarkazmu. Udała, że nie słyszy.— Więc oprócz tych dwóch łuczników, chcę jeszcze dziesięciu kuszników — powiedziała.Skinął głową.— W dniu przed pełnią sępy nie latają — powtórzyła. — Zdołamy więc niepostrzeżenie przeniknąć w pobliże Czarnego Lasu. W nocy zapuścimy się między drzewa i otoczymy ich siedlisko. Raczej nas nie usłyszą. O świcie trzeba będzie tylko szybko i celnie strzelać. Połowę tej roboty wykonam sama.Znów miał na języku jakieś cięte słówko, ale skinął tylko głową. Była kiedyś kiepskim oficerem — lecz strzelać potrafiła znakomicie. Widział to.— Prosty plan, trudno mu coś zarzucić — mruknął. — Ile ich jest?— Pięć, lub sześć. Może siedem.— Czarny Las to szmat ziemi. Jak chcesz tam odnaleźć ich siedlisko? Na dodatek w nocy?— Nie muszę odnajdywać. Wiem, gdzie jest.Widząc pytające spojrzenie, wyjaśniła:— Byłam tam.Powstała nagle, podciągając kaftan. Odwróciła się, ukazując plecy. Widniały na nich świeże jeszcze, głębokie i krwawe ślady szponów.— Ale sama nie dałam rady. Zmniejszyłam tylko liczebność stada.Patrząc na rany, zapytał:— Byłaś tam z powodu moich żołnierzy?Opuściła kaftan.— Raczej z powodu swego długu — powiedziała szczerze. — Chociaż zawsze pomogę człowiekowi, któremu zagroził sęp. A jeśli będzie za późno na pomoc, to go pomszczę. Będę się starała.— Nie wyniosą się stamtąd, wiedząc że je odkryto?— Może się wyniosą. Któż to wie, co zrobi sęp?— Nawet ty? Która o sępach, deszczach i całym tym kraju wiesz więcej, niż mogę sobie wyobrazić?— Zwłaszcza ja. Polowanie na sępy nauczyło mnie jednego: pokory. Owszem, wiem coś, czego ty nie wiesz, panie. Wiem lepiej, niż ktokolwiek na świecie, jak mało o sępach wiemy. Właściwie, to mamy tylko swoje wyobrażenia.Jeszcze raz podszedł do okna.— Nie możesz tutaj nocować, przyjdź jutro o świcie. Jeszcze dziś wyznaczę ludzi.2.Był wczesny ranek — pochmurny i zimny, jak zwykle w Ciężkich Górach. Podkowy ostro szczękały na bruku głównej ulicy. Muły dyszały parą. Kilkunastoosobowy oddział w milczeniu zdążał ku północnej bramie miasta. Od bramy ciągnął się szlak, wiodący aż do Grombu, Rahgaru i Londu. Jedyna droga przez góry, wiodąca z południa na północ.Prowadził oddział Argen, mając tuż za sobą łuczniczkę. Siedziała w siodle po męsku, na sposób armektański: skrócone strzemiona uniosły jej kolana wysoko na boki końskie. Żołnierze pokpiwali po cichu z tej dość niestabilnej pozycji, ale rychło okazało się, że dziewczyna powoduje koniem równie sprawnie, jak oni swymi mułami, więc strawy dla żartów zabrakło. Poza tym, dosiadała naprawdę dobrego górskiego wierzchowca i okazało się, że drugiego takiego ma w Grombie, a trzeciego w Rahgarze... Ta kobieta Czystej Krwi nie była wcale uboga; żołnierzom trochę imponowało, że ktoś taki ma zachciankę przemierzać Ciężkie Góry i potrafi w nich sobie radzić. Nawet Argen był trochę zdziwiony, gdy rano zobaczył łuczniczkę w siodle, bo już kazał wybrać dla niej wojskowego muła. „Nie trzeba — rzekła obojętnie. — W każdym mieście opłacam utrzymanie konia, bo czasem schodzę z gór i chcę szybko przemierzyć szlak.”Wieczorem, gdy Argen wyznaczał ludzi, mających wziąć udział w wyprawie, okazało się, że chętnych jest wielu — więcej, niż potrzebował. Wśród żołnierzy rozeszły się już słuchy o niezwykłej bójce przed bramą garnizonu, a nazwisko Łowczyni było doskonale wszystkim znane; nieszczęśni młodzi wojacy, których poturbowała, nie mogli się opędzić od bezlitosnych docinków i drwin. Ponadto, bez względu na osobę łuczniczki, monotonia ulicznych patroli, okraszona szarpaniną z drobnymi łapserdakami, zawsze dawała się żołnierzom we znaki; niemal każdy wolał patrolować góry, niż ulice miasta. Co prawda, tym razem nie chodziło o zwykły patrol. Miała to być raczej karna wyprawa, choć podjęta nie przeciw rozbójniczej bandzie. Lecz wieść, że tym razem przeciwnikiem będą sępy, sprawiała iż tym bardziej palono się do wymarszu. Rozbójnicy byli ludźmi. Sępy — sępami... I komendant Argen musiał odprawić blisko połowę ochotników, chcących ruszyć na „polowanie”.Trudno pojąć, dlaczego tak ogromną niechęć żywiono do trzeciego z rozumnych gatunków Szereru, najmniej licznego, nie konkurującego z człowiekiem na żadnym polu. Obecność sępów w najdzikszych partiach Ciężkich Gór nikomu nie mogła przeszkadzać; ale i na odwrót — zabłąkany wędrowiec nie stanowił zagrożenia dla stada, osiadłego na jakimś terytorium. O co więc toczono boje? Nie wiadomo. Lecz wina była obustronna, bo defensywna postawa sępów nie wynikała bynajmniej z ich pokojowej natury — a ze słabości. Liczba stad w górach zawsze była niewielka, nawet wtedy, gdy skrzydlaci padlinożercy byli jeszcze tylko ptakami. Zaś odkąd Szerń darowała im rozum, gatunek zaczął wymierać, i to nie z powodu wrogości człowieka. Przedziwne obyczaje i obrzędy sępów, które znało niewielu, a już nikt nie potrafił zrozumieć, powodowały powolną agonię gatunku. Dziesiątki i setki praw mówiły o łączeniu się w pary, o zakładaniu gniazd... Część potomstwa, z jakichś przyczyn, mordowano. Sępów ubywało; sięgająca stu pięćdziesięciu lat długowieczność w żaden sposób nie mogła tutaj pomóc.Oddział przejechał przez bramę i niemal natychmiast skręcił na wschód. Wąska ścieżka, okrzyknięta gromko traktem, wiodła ostrymi zakosami na szczyt masywnego grzbietu, górującego nad miastem.Jechano gęsiego.Grzbiet osiągnęli koło południa. Ścieżka, która nań prowadziła, stała się nieco szersza i niemal wygodna — biegła dalej, niczym gigantyczny kręgosłup, na północ. Mieli trzymać się szlaku do wieczora. I to była najłatwiejsza część czekającej ich drogi.Posilono się w siodłach. Niezbyt silny, jednostajny wiatr — oddech gór, jak go tu nazywano — wiał w twarze.Armektanka jechała pogrążona we własnych myślach, co jakiś czas obrzucając spojrzeniem wiodącego oddział Argena. Nurtowało ją pytanie, czemu zawdzięcza ta niewielka wyprawa osobiste dowództwo samego komendanta garnizonu. Czemuż to uznał, że musi wziąć w niej udział? W prowincjach, komendanci okręgów miejskich byli osobami postawionymi niezwykle wysoko, ale dzielili władzę z cesarskimi urzędnikami i różnymi radami miejskimi... Lecz w Badorze, który podobnie jak inne grombelardzkie miasta, miał status stolicy okręgu wojskowego, nie — miejskiego, Argen nie podlegał nikomu, liczyć się zaś musiał co najwyżej z urzędnikami Trybunału Imperialnego, a dalej z naczelnym dowódcą Legii Grombelardzkiej i samym Księciem Przedstawicielem Cesarza w Grombie. Ktoś taki prowadził teraz kilkunastu żołnierzy w dzikie góry… Gdy ujrzała go rano, z kuszą na plecach i gwardyjskim mieczem przy boku, w narzuconym na kolczugę prostym wojskowym płaszczu, bez białej tuniki tysięcznika legii, w której zwykle paradował, wydał się jej jakimś przebierańcem. Ten szpakowaty, starzejący się powoli, od lat zakopany w raportach i regulaminach mężczyzna — wyruszał w góry. Nigdy nie widziała go z bronią. Nigdy też, nawet w czasach, gdy służyła pod jego komendą, nie zdarzyło się, by prowadził jakiś patrol czy wyprawę. Dlatego teraz nie bardzo chciała wierzyć, że w razie potrzeby będzie umiał zrobić użytek z broni, którą dźwigał. Dlaczego uparł się wziąć udział w awanturze z sępami?To proste: nie ufał jej.Uśmiechnęła się nieznacznie, trochę gniewnie, lecz zarazem z czymś w rodzaju niechętnego uznania.Było jeszcze widno, gdy zatrzymali się na nocleg. Stanęli nieopodal traktu, na poboczu — tak, by straże mogły mieć na oku wszelkich wędrowców, zwabionych smużką dymu z ogniska; tak dyktowała ostrożność — czy może raczej rutyna, bo tutaj, przy trakcie między Badorem a Grombem, stosunkowo silnemu oddziałowi żołnierzy na pewno nic nie groziło. Wiążąc naderwany rzemień kołczanu, Łowczyni patrzyła, jak żołnierze sprawnie krzątają się przy koniach, inni rozpalają ogień (drewno trzeba było wieźć aż z Badoru). Dziesiętnik i jeden legionista rozpakowywali juki. Dziesiętnik twarz miał przewiązaną w poprzek czarną chustą. Zgadywała, że stracił nos w walce; mógł dokonać tego miecz rozbójnika. Człowiek ten rzucał na nią częste spojrzenia. Pozostawił juki i podszedł do głazu, na którym siedziała.— Nie poznajesz mnie, pani?Zmarszczyła lekko brwi.— Pewnie dlatego... — dotknął ręką opaski na twarzy. — Zresztą, nikt nie pamięta prostych żołnierzy, a minęło już sporo lat... Byłem kiedyś pod twoją komendą, pani. Razem z Bargiem.Mignęło jej przed oczami przerażająco wyraźne wspomnienie: leżący na ziemi żołnierz z czerwonymi jamami zamiast oczu; pochylony nad nim legionista w zielonej tunice... W spojrzeniu legionisty była groza i żal. Teraz, znad czarnej chustki, patrzyły na nią te same oczy.— Wtedy sami sprowadziliśmy na siebie nieszczęście — powiedział.Nie była to prawda. Nieszczęście sprowadziła ona, ich dowódczyni.— A teraz, jak usłyszałem — ciągnął żołnierz — że idziemy ratować naszych, i że przeciw sępom, zgłosiłem się od razu. To dobrze... to jest właściwe, pani. Ja chcę powiedzieć, że nikt z nas nigdy nie winił cię za tamto, ale teraz, to jednak dobrze podsetniczko, że prowadzisz nas przeciw sępom, a naszym na ratunek.Powściągnęła gorzko-drwiący uśmiech. Nikt jej nie winił... ale jednak dobrze, że zamierzała spłacić dług.— Nie jestem już podsetniczką. I nie jestem tą dziewczyną, która wtedy prowadziła was w góry, nic o nich nie wiedząc — powiedziała.— Wiem, pani. Jesteś bardzo sławna...— Ta sława bierze się głównie z bajek i wymysłów — przerwała, trochę zbyt ostro. — Mówią na mnie Łowczyni. I cała prawda kryje się w tym przydomku, legionisto. Nie wierz, gdy słyszysz o mnie coś, co nie pokrywa się ze znaczeniem tego słowa. Łowczyni! Jestem tępicielką sępów, nikim więcej. Rozumiesz?— Tak, pani.Nie, nie rozumiał. Zresztą... Co miał zrozumieć? Co właściwie chciała mu powiedzieć?Skinęła głową. Żołnierz oddalił się.Niewielkie ognisko przytłumiono, gdy tylko posiłek był gotów. Obozowisko powoli tonęło w gęstniejących ciemnościach, lecz malutki czerwony płomyczek wabił spojrzenia. Żołnierze niespiesznie pili gorący wywar z drewnianych kubków. Ktoś poszedł z kociołkiem do wartowników; do gorących posiłków przywiązywano w górach dużą wagę.Jeden z legionistów zaczął cicho śpiewać starą żołnierską piosenkę. Podparły go inne głosy. Ci ludzie bardzo rzadko mogli sobie pozwolić na korzystanie z nielicznych uroków wojskowego biwaku. Dalej w górach, zarówno obozowe ogniska, jak i śpiewy, były zupełnie nie do pomyślenia. Mogłyby zwabić wroga. Lecz na trakcie między dwoma najsilniejszymi garnizonami Grombelardu duża banda rozbójników nie mogła się panoszyć.Gdy piosenka dobiegła końca, zaraz rozbrzmiała inna. Żołnierzom, którzy przed chwilą śpiewali o trudach życia w garnizonie, przypomniano nagle o czymś innym... Gdzieś w mroku, oparta o skałę kobieta, śpiewała swym niskim, leciutko schrypniętym głosem słowa, które doskonale do głosu pasowały. Była tam mowa o krzywdzie, zemście i śmierci. Ponura pieśń górskich rozbójników, stara jak sam Grombelard, przypominała o surowych prawach gór, dla których orężni ludzie, w mundurach i bez mundurów, przemierzali bezdroża, nierzadko gubiąc na nich życie. Ktoś nieśmiało zawtórował dziewczynie, ale zaraz umilkł, zerkając na dowódcę; żołnierzom nie wypadało tego śpiewać. Lecz inny legionista, odważniejszy lub po prostu mający mniej wyczucia, zaśpiewał głośniej — i po chwili tysięcznik Argen słuchał kilkunastu męskich głosów, prowadzonych przez głos kobiety. Wszyscy znali tę pieśń; wszyscy ją rozumieli i uważali, że mówi samą prawdę. Może jedyną wspólną prawdę, którą mogły przyjąć wszystkie istoty przemierzające szlaki Ciężkich Gór.*Trzeciego dnia wędrówki zjechali w obszerną dolinę, między lustra dwóch dużych stawów. Od czasu, gdy porzucili trakt, wierzchowce były w równej mierze pomocą, co przeszkodą. Czasem trzeba było prowadzić je za uzdy, zdarzały się jednak odcinki, gdzie jazda była możliwa. W dolinie, po zejściu na jej dno, muły raz jeszcze okazały się przydatne. Na krótko — bo po ominięciu mniejszego stawu, jeźdźcy natknęli się na teren niezwykle trudny, usiany skalnymi złomami. Rozłożono obóz i po krótkiej przerwie na posiłek, rozdzielono część bagaży, wiezionych dotąd w jukach. W dolinie, przy zwierzętach, pozostać miało dwóch ludzi. Reszta oddziału ruszyła dalej pieszo, prowadzona przez tysięcznika.Łowczyni wciąż uważnie, chociaż dyskretnie, obserwowała Argena, powoli zmieniając o nim zdanie. Miniony dzień — to już nie była wygodna jazda po drodze. Jednak komendant prowadził oddział spokojnie i pewnie. Zdziwiła się widząc, że zupełnie nieźle zna szlaki w górach. Był to najlepszy dowód, że nie całe życie spędził nad raportami, z piórem w dłoni. Miała przed sobą weterana — starego żołnierza, który musiał kiedyś osobiście wodzić patrole po bezdrożach. Właściwie, nie było w tym nic dziwnego. Armektańscy wojskowi — a za nimi wszyscy inni w prowincjach — bardzo poważnie traktowali służbę; sama przecież wiedziała doskonale, że nikt nie rodzi się oficerem. Do najwyższych godności i stopni wiodła w imperialnych legiach tylko jedna droga: od prostego żołnierza, stojącego na warcie z mieczem w dłoni. Pewnie, że urodzenie czyniło tę drogę krótszą i znacznie łatwiejszą... Ale jednak każdy musiał ją przemierzyć. I teraz, obserwując tysięcznika Argena, zyskiwała pewność, że ten człowiek ciężko i uczciwie zapracował na swoją białą tunkę. Trudy dwudniowego marszu nie odcisnęły na nim większego piętna, niż na którymkolwiek z żołnierzy. Od pewnego czasu wspinali się na nieprzyjazne, strome zbocze doliny — i dopiero to odsłoniło pewien brak gibkości u niemłodego już w końcu komendanta. Lecz potrafił nadrobić jej brak, bo oceniła, że był człowiekiem naprawdę wytrzymałym, a do tego niepospolicie silnym.Odkryła nagle, z niejakim zdziwieniem i zakłopotaniem, że zaczyna widzieć w nim mężczyznę... Przystojnego, nie było dwóch zdań. Dużego i silnego. To nie był jakiś chłopiec, trzymający wartę przed bramą garnizonu.— Dlaczego taki nigdy mi nie powie, że słabo znam grombelardzki? — mruknęła do siebie. — Mógłby udzielić paru lekcji.Uciekła od niewczesnych pomysłów, wysuwając się na czoło oddziału.— Pozwól mi, komendancie — powiedziała. — Prowadzisz bardzo dobrze, ale ja tutaj mieszkam. Znam każdy kamień.Nie do końca było to prawdą, bo w okolicach Ladory i Czarnego Lasu bywała rzadko. Ale przecież częściej, niż Argen.Pokazał, żeby szła przodem. Sam poczekał, aż miną go żołnierze, chciał teraz zamykać pochód. Zauważył, że legionistom imponowała wytrwałość i odporność Łowczyni. Radziła sobie jak górska kozica; przekonywano się, że półlegendarne opowieści o tej kobiecie, zawierały prawdę. Odkąd objęła prowadzenie, myślała już tylko o tym, co robi. Kilka razy przystawała, wybierając spojrzeniem drogę, zostawała z tyłu, a potem bez wysiłku i oznak zmęczenia doganiała oddział, znowu wysuwając się na czoło.Byli już prawie u kresu wspinaczki, gdy znów pozwoliła się wyprzedzić. Wkrótce usłyszano jej ciche wołanie. Mierzyła wzrokiem odległość od skalnej grani, ku której dążyli.— Tutaj się zatrzymamy — powiedziała, podchodząc do tysięcznika. — W tym miejscu nie zdołają nas wypatrzeć. Musimy poczekać do zmroku.Argen popatrzył badawczo.— Podobno przed pełnią sępy nie latają — zauważył.— Co nie znaczy, że ślepną — odparowała złośliwie. — Zaraz za tym grzbietem, na przeciwległym stoku, rozciąga się Czarny Las. Sępy zawsze pilnują swojego terytorium. Oczywiście, że dziś nie latają. Gdyby latały, już dawno bylibyśmy śledzeni z powietrza. Dalej jednak posunąć się nie możemy. Na tej grani będziemy widoczni, jak na stole.Stojący obok żołnierz ze zdumieniem spoglądał na drogę, którą jeszcze mieli przebyć, by osiągnąć grzbiet.— Przed nami najgorszy kawałek — powiedział zapominając, że nie powinien wtrącać się do rozmowy prowadzonej przez dowódcę. — Chcesz powiedzieć, pani, że będziemy wspinać się tędy po ciemku?Przytaknęła kpiąco.— Moglibyśmy zatrzymać się tuż pod granią, bliżej...— Gdzie?Żołnierz popatrzył na stok.— Widzisz tam jakieś miejsce, gdzie kilkunastu ludzi zmieści się bez kłopotów? — pytała. — Chcesz czekać do wieczora, kurczowo trzymając się ściany?— Wystarczy — uciął Argen. — Zatrzymamy się tutaj.Żołnierze poskładali bagaże na kamieniach. Armektanka przewiązała czoło szeroką skórzaną opaską, upychając pod nią warkocze, by nie majtały na plecach. Wyglądała jak straszydło. Odłożyła na bok łuk i strzały, odczepiła od pasa pochwę z mieczem i skinęła głową.— Pójdę się rozejrzeć — oznajmiła krótko.Argen rzucił kilka słów do żołnierzy. Beznosy dziesiętnik natychmiast podniósł się z ziemi.— To dla bezpieczeństwa. Nie chcę, by coś ci się przytrafiło, nikt z nas nie ma pojęcia, gdzie trzymani są jeńcy.— Bzdura... Nie potrzebuję niczyjego towarzystwa — powiedziała niechętnie.— Lecz otrzymasz je.— Wasza godność nie ufasz mi?— Tyle o ile — rzekł otwarcie. — Ale teraz myślę o twoim bezpieczeństwie, przede wszystkim o tym. Po górach nie łazi się samotnie.— Zawsze łażę samotnie.— Ale dzisiaj nie musisz.Zdenerwowała się.— Nie potrzebuję i nie chcę opieki! — powiedziała. — Nie jestem twoją podkomendną, wasza godność!Argen uniósł lekko brwi — i zrozumiała, że zdania nie zmieni. Już choćby ze względu na obecność żołnierzy, słuchających gorszącej sprzeczki. Obrzuciła spojrzeniem dziesiętnika.— No to chodź! — powiedziała z jadowitą i głupią, babską złością.W odległości kilkuset kroków wznosiła się stroma, prawie pionowa ściana, sięgająca samej grani. Para zwiadowców ruszyła w tamtym kierunku. Obserwowano ich, lecz dopiero po pewnym czasie stało się oczywiste, że łuczniczka obrała tę ścianę za swój cel. Legioniści jęli spoglądać po sobie, pojmując z wolna, że będą świadkami zdumiewającego pojedynku, jaki rozegra się za chwilę między Armektanką a ich najlepszym zwiadowcą.Argen też to odgadł.— Zatrzymać ich! — polecił, wyznaczając gestem dwóch żołnierzy. — Ty i ty! Szybko, tylko bez wrzasków.Żołnierze natychmiast ruszyli śladem pierwszej pary. Ale rychło stało się jasne, że ich szanse są bardzo niewielkie. Łuczniczka znakomicie umiała wybierać drogę; tam, gdzie ona i jej towarzysz posuwali się do przodu dość łatwo, posłani za nimi żołnierze rozpaczliwie czepiali się skał, usiłując utrzymać się na stromym zboczu. Argen bezradnie patrzył, jak Armektanka i jego dziesiętnik docierają do podnóża ściany i rozpoczynają wspinaczkę. Zgromadzeni wokół dowódcy żołnierze jak zaczarowani oglądali niesamowite, karkołomne popisy dziewczyny. Łowczyni pokonywała ścianę w tempie graniczącym z niemożliwością. Jej towarzysz desperacko i mozolnie piął się w górę, radząc sobie nawet wcale nieźle, ale nie mogąc nawet marzyć o utrzymaniu tempa narzuconego przez kobietę.Niesamowity wyścig trwał i trwał. Legioniści wstrzymali oddech widząc, jak dziewczyna forsuje przewieszkę. Przez chwilę kołysała się z nogami nad przepaścią, potem podciągnęła z łatwością, która dawała wyobrażenie o sile jej ramion. Zadarła nogę w bok, tak wysoko, że zdawało się to zgoła niemożliwe, zaczepiła stopę o jakiś drobny występ i jednym rzutem ciała posunęła się wyżej. Przez krótką chwilę leżała płasko na skale, czekając na idącego za nią żołnierza, a może tylko odpoczywając. Potem ruszyła dalej.Nikt nie zauważył momentu, gdy dziesiętnik odpadł od ściany. Ujrzano lecącego w dół człowieka, lecz nie rozległo się wołanie o pomoc. Głuchy łomot uderzającego o kamienie ciała zmieszał się z krzykiem patrzących na to legionistów. Wszyscy bez wyjątku rzucili się do podnóża ściany, gdzie doszło do tragedii. Argen ruszył z innymi, nie próbując zatrzymać podkomendnych. Gdy dotarli na miejsce, dwaj żołnierze wysłani w ślad za pierwszą parą pochylali się nad nieruchomym dziesiętnikiem.— Jeszcze żyje — rzekł jeden. — Wołaliśmy, żeby wracał, ale on nie słyszał... Albo nie chciał.Argon przyklęknął obok funkcyjnego. Z ust i spod czarnej chusty płynęła krew.— Połamał żebra i nogi — powiedział drugi żołnierz. — Może i coś popękało mu w środku... Strasznie spadł.Tysięcznik powstał powoli.Armektanka właśnie zeszła ze ściany i stanęła u jej podnóża.— Nie chciałam tego — powiedziała. — Przysięgam, że... Ja myślałam, że on zawróci. Przecież... ja nie znam nikogo, kto mógłby wejść na tę ścianę razem ze mną...Argen zgrzytnął zębami. Żołnierze patrzyli ze strachem, jak krew napływa do twarzy ich, zawsze spokojnego, dowódcy. Podszedł do łuczniczki i pchnął ją tak, że wpadła na skalny mur.— Słuchaj mnie, suko — rzekł chrapliwie. — Jesteś jak zaraza, zabijasz ludzi samym oddechem. Znowu, przez twoją głupotę, tracę dobrego żołnierza. Wtedy straciłem dwóch, z których jeden tak samo połamał sobie kości... Pilnuj się, bym już nigdy nie stracił przez ciebie żadnego legionisty. Bo wtedy, Królowo Gór... wyczerpie się moja cierpliwość.Raz jeszcze zrobił ruch, jakby chciał ją popchnąć, ale uniósł tylko palec w geście groźby, odwrócił się i znów przysiadł przy umierającym.3.Ktoś musiał pozostać przy rannym, tak więc tuż przed nastaniem zmroku już tylko osiem osób ruszyło ku celowi wyprawy.Prowadziła łuczniczka. Żołnierze, pomagając sobie nawzajem, podążali jej śladem. Przed wymarszem wszyscy przewiązali się liną, i była to uzasadniona ostrożność. Wąski, kamienisty żleb, głęboko werżnięty w zbocze, pełen był żwiru i okruchów zwietrzałej skały, które nie dawały dobrego oparcia stopom. Uciążliwość terenu i konieczność zachowania ciszy sprawiły, że tempo marszu było niezwykle powolne. Osiągnęli w końcu grzbiet, po cichu i bez wypadku, ale trwało to tak długo, że należało natychmiast ruszać dalej, by nadrobić stracony czas. Na odpoczynek, choćby krótki, nie mogli sobie pozwolić.Posuwając się za milczącą przewodniczką, ostrymi zakosami schodzili teraz w dół. Przed nimi na stoku leżał — ciemniejszy niż zbocze i noc — Czarny Las.Wkrótce minęli pierwsze drzewa.Było to miejsce niesamowite i groźne za dnia, ale teraz, w nocy, wręcz upiorne. Powoli i ostrożnie przesuwali się między kamiennymi pniami, spoglądając niepewnie dokoła. Karłowate niby-dęby nisko nad ziemią wyciągały nieforemne, bezlistne konary, gdzieniegdzie trzeba było niemal pełzać. Objuczeni bronią żołnierze z trudem odnajdywali przejścia w koszmarnym labiryncie.Powłoka chmur, zwykle okrywająca grombelardzkie niebo szczelnym całunem, rozdarła się nagle i na ziemię spłynął blask księżyca. Ale światło, miast udzielić tak potrzebnej pomocy, wypełniło las setkami dziwacznych, tajemniczych cieni, dezorientując ludzi już bez reszty. Jeden z żołnierzy począł kląć szeptem.— Dalej! — ponagliła łuczniczka.Zanurzali się w las coraz głębiej. Porośnięty martwymi pniami stok, na szczęście dość łagodny, zdawał się ciągnąć bez końca.Dziewczyna przystanęła.— To już niedaleko — rzekła cicho, podchodząc do Argena. — Duża polana, zawalona skalnymi złomami...Zacisnęła dłoń na ramieniu komendanta.— Muszę iść się rozejrzeć. Ale lepiej będzie, jeśli tym razem pójdę sama, panie.Milczał przez bardzo krótką chwilę.— Idź — pozwolił.Odwróciła się i zniknęła w plątaninie konarów i cieni.Żołnierze posiadali na ziemi, trzymając gotowe do strzału kusze i łuki. Wstrzymując oddech, próbowali wypatrzeć między pniami oznaki niebezpieczeństwa.Cisza była przerażająca.Prawdziwy las nigdy nie jest zupełnie cichy. Zawsze gdzieś w głębi trzaskają gałązki, szeleszczą liście, wiatr szumi w konarach drzew... Czasem odzywa się krzyk nocnego zwierzęcia. Wszystkie te dźwięki, choć brzmiące niesamowicie, świadczą jednak o tym, że las żyje...Ale Czarny Las był martwy. Skończenie i całkowicie martwy, pogrążony w ciszy kilkusetletniej śmierci.Księżyc skrył się za chmurami, jednak tylko na chwilę. Wkrótce wyjrzał ponownie i wtedy przysłonił go olbrzymi cień. Załopotały skrzydła. Przerażeni legioniści spoglądali na wielkiego ptaka, zataczającego kręgi nad ich głowami. Jęknęła cięciwa, sęp poderwał się i zaraz runął w dół. Ujrzeli Armektankę z łukiem w dłoni, przedzierającą się ku nim przez pajęczynę cieni. Gdzieś niedaleko, trafiony sęp bił skrzydłami o kamienne pnie, miotając się w agonalnych drgawkach.— Odkryły nas! — powiedziała, głosem bardziej schrypniętym niż zwykle. — Polana jest opuszczona.Spojrzała na trupioblade w księżycowej poświacie, śmiertelnie przerażone twarze i nagle parsknęła dzikim śmiechem. Mogło się wydawać, iż pogubiła klepki.— Cóż to, wojownicy? Trzeba będzie walczyć, ależ to zatrważające!Żołnierze nieco oprzytomnieli.— Prowadź — rozkazał Argen. — Potrafisz je odnaleźć?— Same nas odnajdą! — rzekła, znowu chichocząc; komendant zyskiwał coraz większą pewność, że dziewczyna jest pomylona. — Na polanę, szybko! Tam nas nie zaskoczą.Poprowadziła; ruszyli za nią prawie biegiem. Wkrótce otwarła się przed nimi wolna przestrzeń. Zdyszani stali wokół skalnego rumowiska.Gdzieś na skraju polany rozległ się krzyk żołnierza, który pozostał nieco z tyłu. Po tym krzyku usłyszeli niewyraźny, szczękliwy głos, układający się w niezrozumiałe, monotonnie powtarzane słowa. Dwaj żołnierze chcieli pobiec w tamtym kierunku, ale Argen zastąpił im drogę.— Gdzie są moi ludzie? — zapytał, szukając wzrokiem łuczniczki.Jej głos doleciał gdzieś z mroku:— Jeńcy? Nie wiem, komendancie, tutaj już ich nie ma...— Nigdy ich tutaj nie było! — rzekł z największym gniewem.— Ech, byli — powiedziała, lecz miał niemal pewność, że kłamie; zresztą, wszystko tu było kłamstwem... wiedział już prawie na pewno. — Byli, ale teraz już ich nie ma, są tylko sępy... Tylko sępy i wy.Zabrzmiało to tak, że żołnierzom zaczęły chodzić ciarki po plecach.— Dziwka, przeklęta dziwka... — rzekł ktoś bezradnie, z gniewem.— To największe stado jakie w życiu widziałam i muszę je dostać — powiedziała z innego miejsca i z jeszcze większej odległości, niż poprzednio. — Naprawdę myślałam, że zdołamy je podejść... ale teraz najlepiej zostańcie tam, gdzie jesteście. One przyjdą!Gdzieś w lesie po raz drugi rozbrzmiał okrzyk nieszczęsnego żołnierza i monotonny klekot sępiego dzioba. Po chwili wyraźniej usłyszeli wrzaski, legionista przedzierał się ku polanie, aż wypadł z gąszczu i wyjąc jak zwierzę, z dobytym mieczem ruszył ku towarzyszom. Argen widział, że ten człowiek jest szalony; zresztą nie on jeden znał opowieści o sile sępich spojrzeń...— Nie strzelać! — zawołał, lecz było już za późno; ktoś bez rozkazu zwolnił cięciwę, ciężki bełt uderzył legionistę w pierś i powalił. — Powiedziałem: nie strzelać!Miał ochotę przywołać strzelca i potraktować tak, jak na to zasługiwał legionista bez namysłu mierzący do towarzysza broni. Lecz powstrzymał się.— Nie strzelać, bo wszyscy wymordujemy się nawzajem! — rzekł dobitnie i stanowczo. — Poczekamy tutaj do rana, a potem wyjdziemy z lasu i wrócimy do Grombu. Zrozumiano?Spokojny głos tysięcznika podziałał; żołnierze opanowali strach. Miejsce było niesamowite, a wróg inny niż zawsze, lecz wciąż było ich sześciu, mieli broń i mieli dowódcę... Argen wskazał stanowiska wśród skalnych okruchów, każdy żołnierz miał obserwować inny wycinek terenu. Wydawał ostatnie rozkazy, gdy nad polaną mignął duży złowrogi cień, za nim drugi i trzeci... Szczękliwe, niewyraźne glosy rozbrzmiały wszędzie wokół:— Ludzie, ludzie — mówił monotonnie głos z przodu — jesteście zgubieni, ludzie, przeszkadzacie, rzućcie waszą broń...— To ziemia dotknięta alerską Wstęgą, jesteście tu intruzami, ludzie, to nasze miejsce, ludzie — wtórował mu drugi głos, gdzieś z tyłu.Dwaj żołnierze posłali pociski na oślep między drzewa.— Nie strzelać! — rzekł Argen. — Tylko na rozkaz.Klekotliwe głosy nie milkły i komendant przypomniał sobie, że opowieści o sępich oczach — to tylko część prawdy... Słowa przeklętych ptaków także miały ponurą, obezwładniającą moc. Jeden z legionistów bezmyślnie odłożył kuszę, drugi zaraz uczynił to samo... Tysięcznik poczuł, że sam ma coraz większą ochotę posłuchać wydawanych z mroku poleceń, odrzucić broń i usiąść, i czekać...— Powstań! — krzyknął. — Marsz w górę stoku! Broń do ręki!Żołnierze pozbierali się raz jeszcze. Prowadzeni przez komendanta, zanurzyli się w upiornym lesie. Najpierw szli zwartą grupą, otoczeni przez monotonne głosy. Lecz okazało się zaraz, że utrzymanie szyku jest niemożliwe: żołnierze przystawali, rozchodzili się... Argen próbował skupić oddział, ale po chwili zdał sobie sprawę, że sam jest jednym z maruderów; że nie robi tego, co chce robić.— Przyjdźcie do nas, ludzie, przyjdźcie teraz, zostawcie waszą broń, ludzie...Gdzieś niedaleko, jeden z klekoczących głosów zamarł nagle w przeszywającym skrzeku — i sępy zamilkły. Argen próbował zebrać myśli. Przywołał żołnierzy.— To ona — powiedział ktoś ze śmiechem. — Ona je pozabija...— Hu! ha!Tysięcznik pojął, że komenderuje oddziałem pomyleńców.Wydając dzikie okrzyki, jeden z kuszników pobiegł przed siebie; zaraz zawadził w ciemności głową o konar kamiennego dębu i upadł jęcząc. Lecz dwaj inni pochwycili go pod ręce i powlekli, a trzeci, z napiętą kuszą w rękach, rozglądał się dokoła, wypatrując celu. Argen zaczął zdawać sobie sprawę, iż nie wszyscy w równym stopniu ulegają sile sępich głosów.— W górę stoku! — zarządził głośno. — Nie zatrzymywać się!Niewyraźne głosy ptaków rozbrzmiały znowu. Żołnierz, który przed chwilą szukał celu, przepadł gdzieś. Tysięcznik rozglądał się wokół, poszukując go w plamach księżycowego światła — bo liczył, że ten przytomnie wyglądający legionista pomoże mu w dowodzeniu. Przeszli kilkadziesiąt kroków, gdy po raz drugi rozległ się chrapliwy skrzek — i znów zaległa cisza. W tej ciszy — gdzieś daleko rozbrzmiał jeszcze jeden śmiertelny krzyk sępa... Było niemożliwe, by jedna osoba zabiła dwa ptaki naraz!— Nie zatrzymywać się! — rzekł Argen. — W górę, cały czas pod górę, marsz!Przystanął i przez długą chwilę spoglądał do tyłu. Po niedługim czasie w ciemności zamajaczyła sylwetka goniącego oddział kusznika. Żołnierz niemal wpadł na nieruchomego Argena i przeraził się.— Wasza... Komendant! — rzekł stłumionym głosem. — Idź, panie, ze wszystkimi, ja poczekam! Widać je, kiedy lezą między drzewami, albo jak fruną i siadają na gałęzi, wtedy można się podkraść... — tłumaczył gorączkowo. — Idź panie, a ja ich tutaj...Argen klepnął kusznika w ramię, dając tym gestem do zrozumienia, że akceptuje plan. Zostawiwszy jednoosobową ariergardę, ruszył w ślad za swoimi żołnierzami.Sępy milczały bardzo krótko. Otoczony przez wrogie głosy, tysięcznik zaczął wątpić w możliwość doścignięcia oddziałku. Odsunął na bok wszystkie myśli, starał się pamiętać tylko o tym, że goni swych podkomendnych, osłaniany przez mężnego, samotnego legionistę. Nasłuchiwał agonalnego krzyku sępa, lecz zamiast tego wydało mu się, że słyszy krzyk człowieka. Potem zdał sobie sprawę z tego, że już donikąd nie idzie, że siedzi u stóp kamiennego drzewa, nie ma kuszy... Podniósł się, wyjął miecz i stanął oparty o drzewo. W ciemnościach majaczyły jakieś cienie.— Usiądźcie, ludzie, odpocznijcie, zostawcie waszą broń, zostawcie, zostawcie na alerskiej ziemi, której dotykała Wstęga...— Zostawcie broń, ludzie, usiądźcie...Argen czekał. Zdało mu się, że gdzieś, bardzo daleko, usłyszał nowy śmiertelny krzyk sępa, a w jego tle — przeraźliwy, triumfalny kobiecy śmiech.

Jej Królewska Wysokość N.R.M. Werena  Księżna Przedstawicielka Cesarza  w Grombie   Wasza Wysokość,najpierw powiem, jak niezwykłą radość sprawił mi Twój list! Najbardziej dlatego, Pani, iż dowiaduję się zeń, że cieszysz się dobrym zdrowiem, co w czasach rozpalającej się drugiej wojny dartańskiej, gdy wszyscy chcą wojować ze wszystkimi, jest wieścią o ogromnej wartości. Tym bardziej boleję, że nie zdołam chyba sprostać Twojej prośbie, choć nie poskąpię starań. Otóż, Wasza Wysokość, jakkolwiek miłość własną starego człowieka mile łechce okazane zaufanie, to człowiek ten musi powiedzieć, że zbyt wiele po nim oczekują. Bo i czegóż żąda od badacza Praw Całości Jej Wysokość N.R.M. Werena? Rzeczy niemożliwej: oto badacz ów ma zająć się materią baśni i legend, spisanych przez kogoś, kto z kolei czerpał wiedzę z nie wiadomo jakich źródeł i od jakich świadków... Wydarzenia, których sam byłem uczestnikiem, znam dobrze, zaś wiele innych, Pani, Ty z kolei sama osądzisz i nikt nie uczyni tego lepiej. Lecz w posłanych mi tomach (jest to dzieło monumentalne i nie kryję swego podziwu!) takich zdarzeń opisano niewiele. Przyjdzie nam, Wasza Wysokość, odebrać bardzo niezwykłą, lecz tym bardziej cenną lekcję pokory: otóż trzeba sobie powiedzieć, że zarówno Ty sama, Córka Imperatora i wicekrólowa Drugiej Prowincji, jak i ja, jeden z wielu Przyjętych przez Szerń, jesteśmy tylko małymi fragmentami największej grombelardzkiej legendy, o której pamięć przetrwa długo po tym, jak żadnego z nas nie będzie już na świecie. Historia wspomni może Twoje imię, Pani, zaś w Księdze Całości na zawsze zostanie moje — lecz o samotnej armektańskiej łuczniczce, którą Ciężkie Góry uznały za swą część, pamięć przetrwa wieki. Wieści o niej całe pokolenia przebiegaczy gór przekazywać sobie będą z ust do ust, zaś każdy, kto wybierze się do masywu Medevenu, ujrzy Łuczniczkę, najpiękniejszy i najbardziej niezwykły ze wszystkich szczytów Szereru. Byłem tam, Wasza Wysokość, i mogę tylko powiedzieć, że ze wszystkich niepojętych rzeczy, jakie widziałem w swoim długim życiu, ta jest chyba najbardziej niezwykła. Bo w żaden sposób nie da się wytłumaczyć, co sprawiło, że od jednego z siedmiu szczytów Korony tak długo odpadały w różnych miejscach kamienne bloki i schodziły lawiny, tak długo rysowały się pęknięcia, aż powstał zgrubny posąg siedzącej kobiety, z łukiem położonym w poprzek kolan.A teraz już, Wasza Wysokość, gotów jestem służyć Ci opinią, choć raz jeszcze powiem, że nie trzeba moim sądom ufać bez zastrzeżeń; na zbyt kruchych oparte są przesłankach.Wasza Wysokość, w żaden sposób nie zdołam przedstawić tutaj praw rządzących Szernią i Szererem, jest to zresztą najzwyczajniej niemożliwe — bo choćbym zapisał tysiąc kart, nie przekażę tego, co czuję, a co nie da się nigdy ubrać w słowa. Przecież lah’agar — co znaczy dosłownie „część odnaleziona” — to właśnie Przyjęty, Przyjęty przez Pasma, Pani, stanowiący ich część — symbolicznie, ale także, w jakiejś mierze, dosłownie. Powiadając Ci, czym jestem, musiałbym opisać samą Szerń, czy choćby tylko jej część, a uczynić to można w jednym tylko języku: języku matematyki. Tak samo to wygląda, gdy trzeba opisać reguły rządzące Szernią, albo liczne od tych reguł wyjątki. Powiem najprzystępniej, jak potrafię: nie wiadomo właściwie, co dokładnie zaszło, gdy Pasma lokalnie zaburzyły równowagę świata, by przekazać młodej Armektance oczy starego żołnierza, choć jest wzór ogólny takie fenomeny (fluktuacje Pasm) opisujący. Przekazanie daru tego legionisty jest zdarzeniem bez wątpienia prawdziwym, lecz choćbym otrzymał wszystkie potrzebne wartości wyjściowe i podstawił je do właściwego wzoru, to wywód miałby wartość dowodu matematycznego, a więc byłby cenny dla badacza Szerni — i niestety dla nikogo innego. Boję się, że pisząc w ten sposób znużę Waszą Wysokość, musisz więc wybaczyć mi Pani wszystkie dalsze uogólnienia.Największe wątpliwości, Pani, wzbudza we mnie historia, którą Twój kronikarz i gawędziarz opatrzył tytułem „Czarne miecze”. Zbierzmy, Księżno, najpierw same fakty. Otóż Łowczyni, albo lepiej jej godność A.J.Karenira, później zaś A.B.D.Karenira, bo przyjęła monogramy rodu męża, została żoną człowieka ze rycerskiego Domu, wiemy to na pewno. Spotkała go w Ciężkich Górach, gdzie ten niezwykły i chyba szczerze kochający ją mężczyzna (dziś niestary przecież i, o ile mi wiadomo, cieszący się dobrym zdrowiem) trafił — z jakichś powodów. Bo to już jest wszystko, Pani, co wiemy na pewno, a powiem nawet więcej: cała reszta tej historii to, w moich oczach, grombelardzko-dartańska legenda, gdzie zmyślenia i przemilczenia postawione są jedne na drugich. Najpierw powiem — Wasza Wysokość wie to zresztą lepiej ode mnie — że historia porwania pięknej siostry Baylaya, jej godności A.B.D.Leyny, została wyssana z palca. Jest zupełnie niemożliwe, by kobieta z takiego Domu zniknęła nagle ot, tak sobie, wywieziona dokądś, przez kogoś. To jeden z najznaczniejszych Domów Rollayny... i przebacz, lecz znów przyłapuję się na myśli, że Ty Księżno wiesz o tym sto razy lepiej ode mnie. Sprawa była w Rollaynie, kiedyś, bardzo głośna; aż tak głośna, że usłyszał o niej nawet zakopany w swoich księgach lah’agar, gdy opuścił na krótko swą samotnię... Powiadano wtedy rzeczy bardzo różne, a ze wszystkich pogłosek najbardziej podobna do prawdy — bo trochę znam Dartan — jawi mi się ta, że jej godność Leyna uknuła pewną intrygę wespół ze swoim kochankiem, jak słyszałem istotnie wysokim oficerem gwardii, i zdaje się że w samej rzeczy dokądś z nim uciekła, zaś najbardziej chodziło o pogrążenie osób trzecich. Daruj mi, Wasza Wysokość, lecz knowania tego rodzaju nigdy mnie nie zaprzątały, więc umiem powiedzieć tylko tyle, bo niczego więcej nie pamiętam. Ale wydaje mi się jeszcze (nie przysięgnę) że zaginięcie Leyny po dziś dzień nie zostało wyjaśnione. Teraz dalej: w świetle tego, co już powiedziałem, zachowanie cesarskich gwardzistów nie dziwi, szkoda więc czasu na kręcenie głową, iż to była chyba jakaś banda zbójców. Wiesz, Pani, jak i ja wiem, że za dziesiątą część tych uczynków wszyscy ci żołnierze wydaleni by zostali z legii, a niektórzy trafili wprost na stryczek. Teraz może pora nareszcie, bym powiedział o tym, czego możesz Księżno nie wiedzieć: więc o Dorlanie-Przyjętym i jego rozmowie z Brulem. Obaj mędrcy Szerni niewątpliwie wiedli pewien spór, lecz zarówno ich spotkanie, jak i samą materię sporu, twój kronikarz przedstawił w dobrej wierze i starając się niewątpliwie... wszakże nie wiem, na czym się opierał? Obaj wielcy Przyjęci nie żyją, zaś świadkiem ich ostatniej rozmowy był najwyżej stary zamek Shergardów, co istotnie może być możliwe — z listu Waszej Wysokości zrozumiałem, że kronikarz dotarł do jego godności Baylaya. Ten zaś, nawet jeśli wiele przemilczał, a może nawet kłamał z jakichś przyczyn, to akurat o ruinach Shergardów (wcale licznych w Romogo-Koor) zmyślać chyba nie musiał. Lecz dziwi mnie trochę, że Brule już wtedy myślał o stopieniu Wstęg Aleru z Pasmami Szerni — czy nie sądzisz, Wasza Wysokość, iż kronikarz odtworzył w swym umyśle tę historię, opierając się na zdarzeniach późniejszych? A znał je ze źródła najpewniejszego z możliwych, bo od głównej bohaterki tych zdarzeń: od Jej Wysokości Wereny...Na sam koniec, Wasza Wysokość, powiem jeszcze o innych historiach, spisanych w tych dwóch wielkich tomach. Otóż, bez wątpienia, wiele jest tam wydarzeń, które działy się głównie w wyobraźni Twego kronikarza — wszakże gotów jestem go bronić. Bo wydaje się, że poza historią opisaną pod tytułem „Czarne miecze”, cała reszta łatwo mogła się wydarzyć. Na potrzeby narracji (bo żądałaś przecież, by historię o życiu Łowczyni przedstawić na wzór starej armektańskiej sagi) pracowity i biegły w swej sztuce dziejopis musiał wyobrazić sobie wiele zdarzeń, lecz wydają się one niezmiernie prawdopodobne. Nie warto więc chyba kłócić się o słowa, które Twoja słynna już za życia przyjaciółka wyrzekła do kogoś w cztery oczy. Tak samo nie warto domniemywać, czy ze wszystkich strasznych znalezisk w wiosce Jar wyczytano samą prawdę, czy tylko coś do niej podobnego. Bez względu, Księżno, na wszystkie wątpliwości — także te najważniejsze, które Waszej Wysokości przedstawiłem — mamy do czynienia z nieśmiertelną grombelardzką legendą, największą, o jakiej słyszały Ciężkie Góry. Legendą, która oto, dzięki Twoim staraniom, żyje nie tylko w ustnych przekazach, lecz została uwieczniona w tych dwóch księgach.Bądź zdrowa, Władczyni Świata, i nie zapomnij o starym człowieku z krzywą twarzą, który zawsze jest Ci życzliwy i w miarę sił pospieszy na wezwanie, gdy go będziesz potrzebowała.Gotah-lah’agar (Przyjęty)